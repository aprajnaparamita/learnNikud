<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - דנייאל פרק ה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
דנייאל - <A HREF="t34.htm">הכול</A><BR>פרק
<A HREF="t3401.htm">א</A>
<A HREF="t3402.htm">ב</A>
<A HREF="t3403.htm">ג</A>
<A HREF="t3404.htm">ד</A>
ה
<A HREF="t3406.htm">ו</A>
<A HREF="t3407.htm">ז</A>
<A HREF="t3408.htm">ח</A>
<A HREF="t3409.htm">ט</A>
<A HREF="t3410.htm">י</A>
<A HREF="t3411.htm">יא</A>
<A HREF="t3412.htm">יב</A>
<BR>
 <BR>
<A HREF="http://www.mechon-mamre.org/mp3/t3405.mp3" TARGET="_blank">האזנה לפרק זה</A>
</P>
<HR>

<H1>דנייאל פרק ה</H1>

<A NAME="1"> </A>
<P><B>א</B> בֵּלְשַׁאצַּר מַלְכָּא, עֲבַד לְחֶם רַב, לְרַבְרְבָנוֹהִי, אֲלַף; וְלָקֳבֵל אַלְפָּא, חַמְרָא שָׁתֵה. 
<A NAME="2"> </A>
<B>ב</B> בֵּלְשַׁאצַּר אֲמַר בִּטְעֵם חַמְרָא, לְהַיְתָיָה לְמָאנֵי דַּהֲבָא וְכַסְפָּא, דִּי הַנְפֵּק נְבוּכַדְנֶצַּר אֲבוּהִי, מִן-הֵיכְלָא דִּי בִירוּשְׁלֶם; וְיִשְׁתּוֹן בְּהוֹן, מַלְכָּא וְרַבְרְבָנוֹהִי, שֵׁגְלָתֵהּ, וּלְחֵנָתֵהּ. 
<A NAME="3"> </A>
<B>ג</B> בֵּאדַיִן, הַיְתִיו מָאנֵי דַהֲבָא, דִּי הַנְפִּקוּ מִן-הֵיכְלָא דִּי-בֵית אֱלָהָא, דִּי בִירוּשְׁלֶם; וְאִשְׁתִּיו בְּהוֹן, מַלְכָּא וְרַבְרְבָנוֹהִי, שֵׁגְלָתֵהּ, וּלְחֵנָתֵהּ. 
<A NAME="4"> </A>
<B>ד</B> אִשְׁתִּיו, חַמְרָא; וְשַׁבַּחוּ לֵאלָהֵי דַּהֲבָא וְכַסְפָּא, נְחָשָׁא פַרְזְלָא--אָעָא וְאַבְנָא. 
<A NAME="5"> </A>
<B>ה</B> בַּהּ-שַׁעֲתָה, נפקו (נְפַקָה) אֶצְבְּעָן דִּי יַד-אֱנָשׁ, וְכָתְבָן לָקֳבֵל נֶבְרַשְׁתָּא, עַל-גִּירָא דִּי-כְתַל הֵיכְלָא דִּי מַלְכָּא; וּמַלְכָּא חָזֵה, פַּס יְדָא דִּי כָתְבָה. 
<A NAME="6"> </A>
<B>ו</B> אֱדַיִן מַלְכָּא זִיוֹהִי שְׁנוֹהִי, וְרַעְיֹנֹהִי יְבַהֲלוּנֵּהּ; וְקִטְרֵי חַרְצֵהּ מִשְׁתָּרַיִן, וְאַרְכֻבָּתֵהּ דָּא לְדָא נָקְשָׁן. 
<A NAME="7"> </A>
<B>ז</B> קָרֵא מַלְכָּא, בְּחַיִל, לְהֶעָלָה לְאָשְׁפַיָּא, כשדיא (כַּשְׂדָּאֵי) וְגָזְרַיָּא; עָנֵה מַלְכָּא וְאָמַר לְחַכִּימֵי בָבֶל, דִּי כָל-אֱנָשׁ דִּי-יִקְרֵה כְּתָבָה דְנָה וּפִשְׁרֵהּ יְחַוִּנַּנִי, אַרְגְּוָנָא יִלְבַּשׁ והמנוכא (וְהַמְנִיכָא) דִי-דַהֲבָא עַל-צַוְּארֵהּ, וְתַלְתִּי בְמַלְכוּתָא, יִשְׁלַט.  {ס} 
<A NAME="8"> </A>
<B>ח</B> אֱדַיִן, עללין (עָלִּין), כֹּל, חַכִּימֵי מַלְכָּא; וְלָא-כָהֲלִין כְּתָבָא לְמִקְרֵא, ופשרא (וּפִשְׁרֵהּ) לְהוֹדָעָה לְמַלְכָּא. 
<A NAME="9"> </A>
<B>ט</B> אֱדַיִן מַלְכָּא בֵלְשַׁאצַּר, שַׂגִּיא מִתְבָּהַל, וְזִיוֹהִי, שָׁנַיִן עֲלוֹהִי; וְרַבְרְבָנוֹהִי, מִשְׁתַּבְּשִׁין. 
<A NAME="10"> </A>
<B>י</B> מַלְכְּתָא--לָקֳבֵל מִלֵּי מַלְכָּא וְרַבְרְבָנוֹהִי, לְבֵית מִשְׁתְּיָא עללת (עַלַּת); עֲנָת מַלְכְּתָא וַאֲמֶרֶת, מַלְכָּא לְעָלְמִין חֱיִי--אַל-יְבַהֲלוּךְ רַעְיוֹנָךְ, וזיויך (וְזִיוָךְ) אַל-יִשְׁתַּנּוֹ. 
<A NAME="11"> </A>
<B>יא</B> אִיתַי גְּבַר בְּמַלְכוּתָךְ, דִּי רוּחַ אֱלָהִין קַדִּישִׁין בֵּהּ, וּבְיוֹמֵי אֲבוּךְ נַהִירוּ וְשָׂכְלְתָנוּ וְחָכְמָה כְּחָכְמַת-אֱלָהִין, הִשְׁתְּכַחַת בֵּהּ; וּמַלְכָּא נְבֻכַדְנֶצַּר, אֲבוּךְ--רַב חַרְטֻמִּין אָשְׁפִין כַּשְׂדָּאִין גָּזְרִין, הֲקִימֵהּ אֲבוּךְ מַלְכָּא. 
<A NAME="12"> </A>
<B>יב</B> כָּל-קֳבֵל דִּי רוּחַ יַתִּירָה וּמַנְדַּע וְשָׂכְלְתָנוּ מְפַשַּׁר חֶלְמִין וְאַחֲוָיַת אֲחִידָן וּמְשָׁרֵא קִטְרִין, הִשְׁתְּכַחַת בֵּהּ בְּדָנִיֵּאל, דִּי-מַלְכָּא שָׂם-שְׁמֵהּ, בֵּלְטְשַׁאצַּר; כְּעַן דָּנִיֵּאל יִתְקְרֵי, וּפִשְׁרָה יְהַחֲוֵה.  {פ}<BR>
<A NAME="13"> </A>
<B>יג</B> בֵּאדַיִן, דָּנִיֵּאל, הֻעַל, קֳדָם מַלְכָּא; עָנֵה מַלְכָּא וְאָמַר לְדָנִיֵּאל, אנתה- (אַנְתְּ-) הוּא דָנִיֵּאל דִּי-מִן-בְּנֵי גָלוּתָא דִּי יְהוּד, דִּי הַיְתִי מַלְכָּא אַבִי, מִן-יְהוּד. 
<A NAME="14"> </A>
<B>יד</B> וְשִׁמְעֵת עליך (עֲלָךְ), דִּי רוּחַ אֱלָהִין בָּךְ; וְנַהִירוּ וְשָׂכְלְתָנוּ וְחָכְמָה יַתִּירָה, הִשְׁתְּכַחַת בָּךְ. 
<A NAME="15"> </A>
<B>טו</B> וּכְעַן הֻעַלּוּ קָדָמַי, חַכִּימַיָּא אָשְׁפַיָּא, דִּי-כְתָבָה דְנָה יִקְרוֹן, וּפִשְׁרֵהּ לְהוֹדָעֻתַנִי; וְלָא-כָהֲלִין פְּשַׁר-מִלְּתָא, לְהַחֲוָיָה. 
<A NAME="16"> </A>
<B>טז</B> וַאֲנָה שִׁמְעֵת עליך (עֲלָךְ), דִּי-תוכל (תִכּוּל) פִּשְׁרִין לְמִפְשַׁר וְקִטְרִין לְמִשְׁרֵא; כְּעַן הֵן תוכל (תִּכּוּל) כְּתָבָא לְמִקְרֵא, וּפִשְׁרֵהּ לְהוֹדָעוּתַנִי--אַרְגְּוָנָא תִלְבַּשׁ והמונכא (וְהַמְנִיכָא) דִי-דַהֲבָא עַל-צַוְּארָךְ, וְתַלְתָּא בְמַלְכוּתָא תִּשְׁלַט.  {פ}<BR>
<A NAME="17"> </A>
<B>יז</B> בֵּאדַיִן עָנֵה דָנִיֵּאל, וְאָמַר קֳדָם מַלְכָּא, מַתְּנָתָךְ לָךְ לֶהֶוְיָן, וּנְבָזְבְּיָתָךְ לְאָחֳרָן הַב; בְּרַם, כְּתָבָא אֶקְרֵא לְמַלְכָּא, וּפִשְׁרָא, אֲהוֹדְעִנֵּהּ. 
<A NAME="18"> </A>
<B>יח</B> אנתה (אַנְתְּ), מַלְכָּא; אֱלָהָא, עליא (עִלָּאָה), מַלְכוּתָא וּרְבוּתָא וִיקָרָא וְהַדְרָא, יְהַב לִנְבֻכַדְנֶצַּר אֲבוּךְ. 
<A NAME="19"> </A>
<B>יט</B> וּמִן-רְבוּתָא, דִּי יְהַב-לֵהּ--כֹּל עַמְמַיָּא אֻמַּיָּא וְלִשָּׁנַיָּא, הֲווֹ זאעין (זָיְעִין) וְדָחֲלִין מִן-קֳדָמוֹהִי; דִּי-הֲוָא צָבֵא הֲוָה קָטֵל, וְדִי-הֲוָה צָבֵא הֲוָה מַחֵא, וְדִי-הֲוָה צָבֵא הֲוָה מָרִים, וְדִי-הֲוָא צָבֵא הֲוָא מַשְׁפִּל. 
<A NAME="20"> </A>
<B>כ</B> וּכְדִי רִם לִבְבֵהּ, וְרוּחֵהּ תִּקְפַת לַהֲזָדָה; הָנְחַת מִן-כָּרְסֵא מַלְכוּתֵהּ, וִיקָרָה הֶעְדִּיו מִנֵּהּ. 
<A NAME="21"> </A>
<B>כא</B> וּמִן-בְּנֵי אֲנָשָׁא טְרִיד וְלִבְבֵהּ עִם-חֵיוְתָא שוי (שַׁוִּיו), וְעִם-עֲרָדַיָּא מְדֹרֵהּ, עִשְׂבָּא כְתוֹרִין יְטַעֲמוּנֵּהּ, וּמִטַּל שְׁמַיָּא גִּשְׁמֵהּ יִצְטַבַּע:  עַד דִּי-יְדַע, דִּי-שַׁלִּיט אֱלָהָא עליא (עִלָּאָה) בְּמַלְכוּת אֲנָשָׁא, וּלְמַן-דִּי יִצְבֵּא, יְהָקֵים עליה (עֲלַהּ). 
<A NAME="22"> </A>
<B>כב</B> ואנתה (וְאַנְתְּ) בְּרֵהּ בֵּלְשַׁאצַּר, לָא הַשְׁפֵּלְתְּ לִבְבָךְ:  כָּל-קֳבֵל, דִּי כָל-דְּנָה יְדַעְתָּ. 
<A NAME="23"> </A>
<B>כג</B> וְעַל מָרֵא-שְׁמַיָּא הִתְרוֹמַמְתָּ וּלְמָאנַיָּא דִי-בַיְתֵהּ הַיְתִיו קדמיך (קָדָמָךְ), ואנתה (וְאַנְתְּ) ורברבניך (וְרַבְרְבָנָךְ) שֵׁגְלָתָךְ וּלְחֵנָתָךְ חַמְרָא שָׁתַיִן בְּהוֹן, וְלֵאלָהֵי כַסְפָּא-וְדַהֲבָא נְחָשָׁא פַרְזְלָא אָעָא וְאַבְנָא דִּי לָא-חָזַיִן וְלָא-שָׁמְעִין וְלָא יָדְעִין, שַׁבַּחְתָּ; וְלֵאלָהָא דִּי-נִשְׁמְתָךְ בִּידֵהּ, וְכָל-אֹרְחָתָךְ לֵהּ--לָא הַדַּרְתָּ. 
<A NAME="24"> </A>
<B>כד</B> בֵּאדַיִן, מִן-קֳדָמוֹהִי, שְׁלִיחַ, פַּסָּא דִי-יְדָא; וּכְתָבָא דְנָה, רְשִׁים. 
<A NAME="25"> </A>
<B>כה</B> וּדְנָה כְתָבָא, דִּי רְשִׁים:  מְנֵא מְנֵא, תְּקֵל וּפַרְסִין. 
<A NAME="26"> </A>
<B>כו</B> דְּנָה, פְּשַׁר-מִלְּתָא:  מְנֵא--מְנָה-אֱלָהָא מַלְכוּתָךְ, וְהַשְׁלְמַהּ. 
<A NAME="27"> </A>
<B>כז</B> תְּקֵל--תְּקִילְתָּ בְמֹאזַנְיָא, וְהִשְׁתְּכַחַתְּ חַסִּיר. 
<A NAME="28"> </A>
<B>כח</B> פְּרֵס--פְּרִיסַת, מַלְכוּתָךְ, וִיהִיבַת, לְמָדַי וּפָרָס. 
<A NAME="29"> </A>
<B>כט</B> בֵּאדַיִן אֲמַר בֵּלְשַׁאצַּר, וְהַלְבִּשׁוּ לְדָנִיֵּאל אַרְגְּוָנָא, והמנוכא (וְהַמְנִיכָא) דִי-דַהֲבָא, עַל-צַוְּארֵהּ; וְהַכְרִזוּ עֲלוֹהִי, דִּי-לֶהֱוֵא שַׁלִּיט תַּלְתָּא בְּמַלְכוּתָא. 
<A NAME="30"> </A>
<B>ל</B> בֵּהּ, בְּלֵילְיָא, קְטִיל, בֵּלְאשַׁצַּר מַלְכָּא כשדיא (כַשְׂדָּאָה).  {פ}</P>

<HR>
<P CLASS=s>
<A HREF="t0.htm">תנ"ך</A> -
דנייאל - <A HREF="t34.htm">הכול</A><BR>פרק
<A HREF="t3401.htm">א</A>
<A HREF="t3402.htm">ב</A>
<A HREF="t3403.htm">ג</A>
<A HREF="t3404.htm">ד</A>
ה
<A HREF="t3406.htm">ו</A>
<A HREF="t3407.htm">ז</A>
<A HREF="t3408.htm">ח</A>
<A HREF="t3409.htm">ט</A>
<A HREF="t3410.htm">י</A>
<A HREF="t3411.htm">יא</A>
<A HREF="t3412.htm">יב</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t3405')</SCRIPT></P>
</BODY></HTML>
