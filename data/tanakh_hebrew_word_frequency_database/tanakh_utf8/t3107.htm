<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - קוהלת פרק ז</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
קוהלת - <A HREF="t31.htm">הכול</A><BR>פרק
<A HREF="t3101.htm">א</A>
<A HREF="t3102.htm">ב</A>
<A HREF="t3103.htm">ג</A>
<A HREF="t3104.htm">ד</A>
<A HREF="t3105.htm">ה</A>
<A HREF="t3106.htm">ו</A>
ז
<A HREF="t3108.htm">ח</A>
<A HREF="t3109.htm">ט</A>
<A HREF="t3110.htm">י</A>
<A HREF="t3111.htm">יא</A>
<A HREF="t3112.htm">יב</A>
<BR>
 <BR>
<A HREF="http://www.mechon-mamre.org/mp3/t3107.mp3" TARGET="_blank">האזנה לפרק זה</A>
</P>
<HR>

<H1>קוהלת פרק ז</H1>

<A NAME="1"> </A>
<P><B>א</B> <BIG>ט</BIG>וֹב שֵׁם, מִשֶּׁמֶן טוֹב; וְיוֹם הַמָּוֶת, מִיּוֹם הִוָּלְדוֹ. 
<A NAME="2"> </A>
<B>ב</B> טוֹב לָלֶכֶת אֶל-בֵּית-אֵבֶל, מִלֶּכֶת אֶל-בֵּית מִשְׁתֶּה--בַּאֲשֶׁר, הוּא סוֹף כָּל-הָאָדָם; וְהַחַי, יִתֵּן אֶל-לִבּוֹ. 
<A NAME="3"> </A>
<B>ג</B> טוֹב כַּעַס, מִשְּׂחוֹק:  כִּי-בְרֹעַ פָּנִים, יִיטַב לֵב. 
<A NAME="4"> </A>
<B>ד</B> לֵב חֲכָמִים בְּבֵית אֵבֶל, וְלֵב כְּסִילִים בְּבֵית שִׂמְחָה. 
<A NAME="5"> </A>
<B>ה</B> טוֹב, לִשְׁמֹעַ גַּעֲרַת חָכָם--מֵאִישׁ, שֹׁמֵעַ שִׁיר כְּסִילִים. 
<A NAME="6"> </A>
<B>ו</B> כִּי כְקוֹל הַסִּירִים תַּחַת הַסִּיר, כֵּן שְׂחֹק הַכְּסִיל; וְגַם-זֶה, הָבֶל. 
<A NAME="7"> </A>
<B>ז</B> כִּי הָעֹשֶׁק, יְהוֹלֵל חָכָם; וִיאַבֵּד אֶת-לֵב, מַתָּנָה. 
<A NAME="8"> </A>
<B>ח</B> טוֹב אַחֲרִית דָּבָר, מֵרֵאשִׁיתוֹ; טוֹב אֶרֶךְ-רוּחַ, מִגְּבַהּ-רוּחַ. 
<A NAME="9"> </A>
<B>ט</B> אַל-תְּבַהֵל בְּרוּחֲךָ, לִכְעוֹס:  כִּי כַעַס, בְּחֵיק כְּסִילִים יָנוּחַ. 
<A NAME="10"> </A>
<B>י</B> אַל-תֹּאמַר, מֶה הָיָה--שֶׁהַיָּמִים הָרִאשֹׁנִים, הָיוּ טוֹבִים מֵאֵלֶּה:  כִּי לֹא מֵחָכְמָה, שָׁאַלְתָּ עַל-זֶה. 
<A NAME="11"> </A>
<B>יא</B> טוֹבָה חָכְמָה, עִם-נַחֲלָה; וְיֹתֵר, לְרֹאֵי הַשָּׁמֶשׁ. 
<A NAME="12"> </A>
<B>יב</B> כִּי בְּצֵל הַחָכְמָה, בְּצֵל הַכָּסֶף; וְיִתְרוֹן דַּעַת, הַחָכְמָה תְּחַיֶּה בְעָלֶיהָ. 
<A NAME="13"> </A>
<B>יג</B> רְאֵה, אֶת-מַעֲשֵׂה הָאֱלֹהִים:  כִּי מִי יוּכַל לְתַקֵּן, אֵת אֲשֶׁר עִוְּתוֹ. 
<A NAME="14"> </A>
<B>יד</B> בְּיוֹם טוֹבָה הֱיֵה בְטוֹב, וּבְיוֹם רָעָה רְאֵה; גַּם אֶת-זֶה לְעֻמַּת-זֶה, עָשָׂה הָאֱלֹהִים, עַל-דִּבְרַת שֶׁלֹּא יִמְצָא הָאָדָם אַחֲרָיו, מְאוּמָה. 
<A NAME="15"> </A>
<B>טו</B> אֶת-הַכֹּל רָאִיתִי, בִּימֵי הֶבְלִי; יֵשׁ צַדִּיק, אֹבֵד בְּצִדְקוֹ, וְיֵשׁ רָשָׁע, מַאֲרִיךְ בְּרָעָתוֹ. 
<A NAME="16"> </A>
<B>טז</B> אַל-תְּהִי צַדִּיק הַרְבֵּה, וְאַל-תִּתְחַכַּם יוֹתֵר:  לָמָּה, תִּשּׁוֹמֵם. 
<A NAME="17"> </A>
<B>יז</B> אַל-תִּרְשַׁע הַרְבֵּה, וְאַל-תְּהִי סָכָל:  לָמָּה תָמוּת, בְּלֹא עִתֶּךָ. 
<A NAME="18"> </A>
<B>יח</B> טוֹב אֲשֶׁר תֶּאֱחֹז בָּזֶה, וְגַם-מִזֶּה אַל-תַּנַּח אֶת-יָדֶךָ:  כִּי-יְרֵא אֱלֹהִים, יֵצֵא אֶת-כֻּלָּם. 
<A NAME="19"> </A>
<B>יט</B> הַחָכְמָה, תָּעֹז לֶחָכָם--מֵעֲשָׂרָה, שַׁלִּיטִים, אֲשֶׁר הָיוּ, בָּעִיר. 
<A NAME="20"> </A>
<B>כ</B> כִּי אָדָם, אֵין צַדִּיק בָּאָרֶץ--אֲשֶׁר יַעֲשֶׂה-טּוֹב, וְלֹא יֶחֱטָא. 
<A NAME="21"> </A>
<B>כא</B> גַּם לְכָל-הַדְּבָרִים אֲשֶׁר יְדַבֵּרוּ, אַל-תִּתֵּן לִבֶּךָ:  אֲשֶׁר לֹא-תִשְׁמַע אֶת-עַבְדְּךָ, מְקַלְלֶךָ. 
<A NAME="22"> </A>
<B>כב</B> כִּי גַּם-פְּעָמִים רַבּוֹת, יָדַע לִבֶּךָ:  אֲשֶׁר גַּם-את (אַתָּה), קִלַּלְתָּ אֲחֵרִים. 
<A NAME="23"> </A>
<B>כג</B> כָּל-זֹה, נִסִּיתִי בַחָכְמָה; אָמַרְתִּי אֶחְכָּמָה, וְהִיא רְחוֹקָה מִמֶּנִּי. 
<A NAME="24"> </A>
<B>כד</B> רָחוֹק, מַה-שֶּׁהָיָה; וְעָמֹק עָמֹק, מִי יִמְצָאֶנּוּ. 
<A NAME="25"> </A>
<B>כה</B> סַבּוֹתִי אֲנִי וְלִבִּי לָדַעַת וְלָתוּר, וּבַקֵּשׁ חָכְמָה וְחֶשְׁבּוֹן; וְלָדַעַת רֶשַׁע כֶּסֶל, וְהַסִּכְלוּת הוֹלֵלוֹת. 
<A NAME="26"> </A>
<B>כו</B> וּמוֹצֶא אֲנִי מַר מִמָּוֶת, אֶת-הָאִשָּׁה אֲשֶׁר-הִיא מְצוֹדִים וַחֲרָמִים לִבָּהּ--אֲסוּרִים יָדֶיהָ; טוֹב לִפְנֵי הָאֱלֹהִים, יִמָּלֵט מִמֶּנָּה, וְחוֹטֵא, יִלָּכֶד בָּהּ. 
<A NAME="27"> </A>
<B>כז</B> רְאֵה זֶה מָצָאתִי, אָמְרָה קֹהֶלֶת; אַחַת לְאַחַת, לִמְצֹא חֶשְׁבּוֹן. 
<A NAME="28"> </A>
<B>כח</B> אֲשֶׁר עוֹד-בִּקְשָׁה נַפְשִׁי, וְלֹא מָצָאתִי:  אָדָם אֶחָד מֵאֶלֶף, מָצָאתִי--וְאִשָּׁה בְכָל-אֵלֶּה, לֹא מָצָאתִי. 
<A NAME="29"> </A>
<B>כט</B> לְבַד רְאֵה-זֶה מָצָאתִי, אֲשֶׁר עָשָׂה הָאֱלֹהִים אֶת-הָאָדָם יָשָׁר; וְהֵמָּה בִקְשׁוּ, חִשְּׁבֹנוֹת רַבִּים.</P>

<HR>
<P CLASS=s>
<A HREF="t0.htm">תנ"ך</A> -
קוהלת - <A HREF="t31.htm">הכול</A><BR>פרק
<A HREF="t3101.htm">א</A>
<A HREF="t3102.htm">ב</A>
<A HREF="t3103.htm">ג</A>
<A HREF="t3104.htm">ד</A>
<A HREF="t3105.htm">ה</A>
<A HREF="t3106.htm">ו</A>
ז
<A HREF="t3108.htm">ח</A>
<A HREF="t3109.htm">ט</A>
<A HREF="t3110.htm">י</A>
<A HREF="t3111.htm">יא</A>
<A HREF="t3112.htm">יב</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t3107')</SCRIPT></P>
</BODY></HTML>
