<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - שמות פרק לו</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
שמות - <A HREF="t02.htm">הכול</A><BR>פרק
<A HREF="t0201.htm">א</A>
<A HREF="t0202.htm">ב</A>
<A HREF="t0203.htm">ג</A>
<A HREF="t0204.htm">ד</A>
<A HREF="t0205.htm">ה</A>
<A HREF="t0206.htm">ו</A>
<A HREF="t0207.htm">ז</A>
<A HREF="t0208.htm">ח</A>
<A HREF="t0209.htm">ט</A>
<A HREF="t0210.htm">י</A>
<A HREF="t0211.htm">יא</A>
<A HREF="t0212.htm">יב</A>
<A HREF="t0213.htm">יג</A>
<A HREF="t0214.htm">יד</A>
<A HREF="t0215.htm">טו</A>
<A HREF="t0216.htm">טז</A>
<A HREF="t0217.htm">יז</A>
<A HREF="t0218.htm">יח</A>
<A HREF="t0219.htm">יט</A>
<A HREF="t0220.htm">כ</A>
<A HREF="t0221.htm">כא</A>
<A HREF="t0222.htm">כב</A>
<A HREF="t0223.htm">כג</A>
<A HREF="t0224.htm">כד</A>
<A HREF="t0225.htm">כה</A>
<A HREF="t0226.htm">כו</A>
<A HREF="t0227.htm">כז</A>
<A HREF="t0228.htm">כח</A>
<A HREF="t0229.htm">כט</A>
<A HREF="t0230.htm">ל</A>
<A HREF="t0231.htm">לא</A>
<A HREF="t0232.htm">לב</A>
<A HREF="t0233.htm">לג</A>
<A HREF="t0234.htm">לד</A>
<A HREF="t0235.htm">לה</A>
לו
<A HREF="t0237.htm">לז</A>
<A HREF="t0238.htm">לח</A>
<A HREF="t0239.htm">לט</A>
<A HREF="t0240.htm">מ</A>
<BR>
 <BR>
<A HREF="http://www.mechon-mamre.org/mp3/t0236.mp3" TARGET="_blank">האזנה לפרק זה</A>
</P>
<HR>

<H1>שמות פרק לו</H1>

<A NAME="1"> </A>
<P><B>א</B> וְעָשָׂה בְצַלְאֵל וְאָהֳלִיאָב וְכֹל אִישׁ חֲכַם-לֵב, אֲשֶׁר נָתַן יְהוָה חָכְמָה וּתְבוּנָה בָּהֵמָּה, לָדַעַת לַעֲשֹׂת, אֶת-כָּל-מְלֶאכֶת עֲבֹדַת הַקֹּדֶשׁ--לְכֹל אֲשֶׁר-צִוָּה, יְהוָה. 
<A NAME="2"> </A>
<B>ב</B> וַיִּקְרָא מֹשֶׁה, אֶל-בְּצַלְאֵל וְאֶל-אָהֳלִיאָב, וְאֶל כָּל-אִישׁ חֲכַם-לֵב, אֲשֶׁר נָתַן יְהוָה חָכְמָה בְּלִבּוֹ--כֹּל אֲשֶׁר נְשָׂאוֹ לִבּוֹ, לְקָרְבָה אֶל-הַמְּלָאכָה לַעֲשֹׂת אֹתָהּ. 
<A NAME="3"> </A>
<B>ג</B> וַיִּקְחוּ מִלִּפְנֵי מֹשֶׁה, אֵת כָּל-הַתְּרוּמָה אֲשֶׁר הֵבִיאוּ בְּנֵי יִשְׂרָאֵל לִמְלֶאכֶת עֲבֹדַת הַקֹּדֶשׁ--לַעֲשֹׂת אֹתָהּ; וְהֵם הֵבִיאוּ אֵלָיו עוֹד, נְדָבָה--בַּבֹּקֶר בַּבֹּקֶר. 
<A NAME="4"> </A>
<B>ד</B> וַיָּבֹאוּ, כָּל-הַחֲכָמִים, הָעֹשִׂים, אֵת כָּל-מְלֶאכֶת הַקֹּדֶשׁ--אִישׁ-אִישׁ מִמְּלַאכְתּוֹ, אֲשֶׁר-הֵמָּה עֹשִׂים. 
<A NAME="5"> </A>
<B>ה</B> וַיֹּאמְרוּ אֶל-מֹשֶׁה לֵּאמֹר, מַרְבִּים הָעָם לְהָבִיא, מִדֵּי הָעֲבֹדָה לַמְּלָאכָה, אֲשֶׁר-צִוָּה יְהוָה לַעֲשֹׂת אֹתָהּ. 
<A NAME="6"> </A>
<B>ו</B> וַיְצַו מֹשֶׁה, וַיַּעֲבִירוּ קוֹל בַּמַּחֲנֶה לֵאמֹר, אִישׁ וְאִשָּׁה אַל-יַעֲשׂוּ-עוֹד מְלָאכָה, לִתְרוּמַת הַקֹּדֶשׁ; וַיִּכָּלֵא הָעָם, מֵהָבִיא. 
<A NAME="7"> </A>
<B>ז</B> וְהַמְּלָאכָה, הָיְתָה דַיָּם לְכָל-הַמְּלָאכָה--לַעֲשׂוֹת אֹתָהּ; וְהוֹתֵר.  {ס} 
<A NAME="8"> </A>
<B>ח</B> וַיַּעֲשׂוּ כָל-חֲכַם-לֵב בְּעֹשֵׂי הַמְּלָאכָה, אֶת-הַמִּשְׁכָּן--עֶשֶׂר יְרִיעֹת:  שֵׁשׁ מָשְׁזָר, וּתְכֵלֶת וְאַרְגָּמָן וְתוֹלַעַת שָׁנִי--כְּרֻבִים מַעֲשֵׂה חֹשֵׁב, עָשָׂה אֹתָם. 
<A NAME="9"> </A>
<B>ט</B> אֹרֶךְ הַיְרִיעָה הָאַחַת, שְׁמֹנֶה וְעֶשְׂרִים בָּאַמָּה, וְרֹחַב אַרְבַּע בָּאַמָּה, הַיְרִיעָה הָאֶחָת:  מִדָּה אַחַת, לְכָל-הַיְרִיעֹת. 
<A NAME="10"> </A>
<B>י</B> וַיְחַבֵּר אֶת-חֲמֵשׁ הַיְרִיעֹת, אַחַת אֶל-אֶחָת; וְחָמֵשׁ יְרִיעֹת חִבַּר, אַחַת אֶל-אֶחָת. 
<A NAME="11"> </A>
<B>יא</B> וַיַּעַשׂ לֻלְאֹת תְּכֵלֶת, עַל שְׂפַת הַיְרִיעָה הָאֶחָת, מִקָּצָה, בַּמַּחְבָּרֶת; כֵּן עָשָׂה, בִּשְׂפַת הַיְרִיעָה, הַקִּיצוֹנָה, בַּמַּחְבֶּרֶת הַשֵּׁנִית. 
<A NAME="12"> </A>
<B>יב</B> חֲמִשִּׁים לֻלָאֹת, עָשָׂה בַּיְרִיעָה הָאֶחָת, וַחֲמִשִּׁים לֻלָאֹת עָשָׂה בִּקְצֵה הַיְרִיעָה, אֲשֶׁר בַּמַּחְבֶּרֶת הַשֵּׁנִית:  מַקְבִּילֹת, הַלֻּלָאֹת--אַחַת, אֶל-אֶחָת. 
<A NAME="13"> </A>
<B>יג</B> וַיַּעַשׂ, חֲמִשִּׁים קַרְסֵי זָהָב; וַיְחַבֵּר אֶת-הַיְרִיעֹת אַחַת אֶל-אַחַת, בַּקְּרָסִים, וַיְהִי הַמִּשְׁכָּן, אֶחָד.  {פ}<BR>
<A NAME="14"> </A>
<B>יד</B> וַיַּעַשׂ יְרִיעֹת עִזִּים, לְאֹהֶל עַל-הַמִּשְׁכָּן:  עַשְׁתֵּי-עֶשְׂרֵה יְרִיעֹת, עָשָׂה אֹתָם. 
<A NAME="15"> </A>
<B>טו</B> אֹרֶךְ הַיְרִיעָה הָאַחַת, שְׁלֹשִׁים בָּאַמָּה, וְאַרְבַּע אַמּוֹת, רֹחַב הַיְרִיעָה הָאֶחָת:  מִדָּה אַחַת, לְעַשְׁתֵּי עֶשְׂרֵה יְרִיעֹת. 
<A NAME="16"> </A>
<B>טז</B> וַיְחַבֵּר אֶת-חֲמֵשׁ הַיְרִיעֹת, לְבָד; וְאֶת-שֵׁשׁ הַיְרִיעֹת, לְבָד. 
<A NAME="17"> </A>
<B>יז</B> וַיַּעַשׂ לֻלָאֹת חֲמִשִּׁים, עַל שְׂפַת הַיְרִיעָה, הַקִּיצֹנָה, בַּמַּחְבָּרֶת; וַחֲמִשִּׁים לֻלָאֹת, עָשָׂה עַל-שְׂפַת הַיְרִיעָה, הַחֹבֶרֶת, הַשֵּׁנִית. 
<A NAME="18"> </A>
<B>יח</B> וַיַּעַשׂ קַרְסֵי נְחֹשֶׁת, חֲמִשִּׁים, לְחַבֵּר אֶת-הָאֹהֶל, לִהְיֹת אֶחָד. 
<A NAME="19"> </A>
<B>יט</B> וַיַּעַשׂ מִכְסֶה לָאֹהֶל, עֹרֹת אֵילִם מְאָדָּמִים, וּמִכְסֵה עֹרֹת תְּחָשִׁים, מִלְמָעְלָה.  {ס} 
<A NAME="20"> </A>
<B>כ</B> וַיַּעַשׂ אֶת-הַקְּרָשִׁים, לַמִּשְׁכָּן, עֲצֵי שִׁטִּים, עֹמְדִים. 
<A NAME="21"> </A>
<B>כא</B> עֶשֶׂר אַמֹּת, אֹרֶךְ הַקָּרֶשׁ; וְאַמָּה וַחֲצִי הָאַמָּה, רֹחַב הַקֶּרֶשׁ הָאֶחָד. 
<A NAME="22"> </A>
<B>כב</B> שְׁתֵּי יָדֹת, לַקֶּרֶשׁ הָאֶחָד, מְשֻׁלָּבֹת, אַחַת אֶל-אֶחָת; כֵּן עָשָׂה, לְכֹל קַרְשֵׁי הַמִּשְׁכָּן. 
<A NAME="23"> </A>
<B>כג</B> וַיַּעַשׂ אֶת-הַקְּרָשִׁים, לַמִּשְׁכָּן:  עֶשְׂרִים קְרָשִׁים, לִפְאַת נֶגֶב תֵּימָנָה. 
<A NAME="24"> </A>
<B>כד</B> וְאַרְבָּעִים, אַדְנֵי-כֶסֶף--עָשָׂה, תַּחַת עֶשְׂרִים הַקְּרָשִׁים:  שְׁנֵי אֲדָנִים תַּחַת-הַקֶּרֶשׁ הָאֶחָד, לִשְׁתֵּי יְדֹתָיו, וּשְׁנֵי אֲדָנִים תַּחַת-הַקֶּרֶשׁ הָאֶחָד, לִשְׁתֵּי יְדֹתָיו. 
<A NAME="25"> </A>
<B>כה</B> וּלְצֶלַע הַמִּשְׁכָּן הַשֵּׁנִית, לִפְאַת צָפוֹן, עָשָׂה, עֶשְׂרִים קְרָשִׁים. 
<A NAME="26"> </A>
<B>כו</B> וְאַרְבָּעִים אַדְנֵיהֶם, כָּסֶף--שְׁנֵי אֲדָנִים, תַּחַת הַקֶּרֶשׁ הָאֶחָד, וּשְׁנֵי אֲדָנִים, תַּחַת הַקֶּרֶשׁ הָאֶחָד. 
<A NAME="27"> </A>
<B>כז</B> וּלְיַרְכְּתֵי הַמִּשְׁכָּן, יָמָּה, עָשָׂה, שִׁשָּׁה קְרָשִׁים. 
<A NAME="28"> </A>
<B>כח</B> וּשְׁנֵי קְרָשִׁים עָשָׂה, לִמְקֻצְעֹת הַמִּשְׁכָּן--בַּיַּרְכָתָיִם. 
<A NAME="29"> </A>
<B>כט</B> וְהָיוּ תוֹאֲמִם, מִלְּמַטָּה, וְיַחְדָּו יִהְיוּ תַמִּים אֶל-רֹאשׁוֹ, אֶל-הַטַּבַּעַת הָאֶחָת; כֵּן עָשָׂה לִשְׁנֵיהֶם, לִשְׁנֵי הַמִּקְצֹעֹת. 
<A NAME="30"> </A>
<B>ל</B> וְהָיוּ, שְׁמֹנָה קְרָשִׁים, וְאַדְנֵיהֶם כֶּסֶף, שִׁשָּׁה עָשָׂר אֲדָנִים--שְׁנֵי אֲדָנִים שְׁנֵי אֲדָנִים, תַּחַת הַקֶּרֶשׁ הָאֶחָד. 
<A NAME="31"> </A>
<B>לא</B> וַיַּעַשׂ בְּרִיחֵי, עֲצֵי שִׁטִּים--חֲמִשָּׁה, לְקַרְשֵׁי צֶלַע-הַמִּשְׁכָּן הָאֶחָת. 
<A NAME="32"> </A>
<B>לב</B> וַחֲמִשָּׁה בְרִיחִם, לְקַרְשֵׁי צֶלַע-הַמִּשְׁכָּן הַשֵּׁנִית; וַחֲמִשָּׁה בְרִיחִם לְקַרְשֵׁי הַמִּשְׁכָּן, לַיַּרְכָתַיִם יָמָּה. 
<A NAME="33"> </A>
<B>לג</B> וַיַּעַשׂ, אֶת-הַבְּרִיחַ הַתִּיכֹן, לִבְרֹחַ בְּתוֹךְ הַקְּרָשִׁים, מִן-הַקָּצֶה אֶל-הַקָּצֶה. 
<A NAME="34"> </A>
<B>לד</B> וְאֶת-הַקְּרָשִׁים צִפָּה זָהָב, וְאֶת-טַבְּעֹתָם עָשָׂה זָהָב--בָּתִּים, לַבְּרִיחִם; וַיְצַף אֶת-הַבְּרִיחִם, זָהָב. 
<A NAME="35"> </A>
<B>לה</B> וַיַּעַשׂ, אֶת-הַפָּרֹכֶת, תְּכֵלֶת וְאַרְגָּמָן וְתוֹלַעַת שָׁנִי, וְשֵׁשׁ מָשְׁזָר; מַעֲשֵׂה חֹשֵׁב עָשָׂה אֹתָהּ, כְּרֻבִים. 
<A NAME="36"> </A>
<B>לו</B> וַיַּעַשׂ לָהּ, אַרְבָּעָה עַמּוּדֵי שִׁטִּים, וַיְצַפֵּם זָהָב, וָוֵיהֶם זָהָב; וַיִּצֹק לָהֶם, אַרְבָּעָה אַדְנֵי-כָסֶף. 
<A NAME="37"> </A>
<B>לז</B> וַיַּעַשׂ מָסָךְ לְפֶתַח הָאֹהֶל, תְּכֵלֶת וְאַרְגָּמָן וְתוֹלַעַת שָׁנִי וְשֵׁשׁ מָשְׁזָר, מַעֲשֵׂה, רֹקֵם. 
<A NAME="38"> </A>
<B>לח</B> וְאֶת-עַמּוּדָיו חֲמִשָּׁה וְאֶת-וָוֵיהֶם, וְצִפָּה רָאשֵׁיהֶם וַחֲשֻׁקֵיהֶם זָהָב; וְאַדְנֵיהֶם חֲמִשָּׁה, נְחֹשֶׁת.  {פ}</P>

<HR>
<P CLASS=s>
<A HREF="t0.htm">תנ"ך</A> -
שמות - <A HREF="t02.htm">הכול</A><BR>פרק
<A HREF="t0201.htm">א</A>
<A HREF="t0202.htm">ב</A>
<A HREF="t0203.htm">ג</A>
<A HREF="t0204.htm">ד</A>
<A HREF="t0205.htm">ה</A>
<A HREF="t0206.htm">ו</A>
<A HREF="t0207.htm">ז</A>
<A HREF="t0208.htm">ח</A>
<A HREF="t0209.htm">ט</A>
<A HREF="t0210.htm">י</A>
<A HREF="t0211.htm">יא</A>
<A HREF="t0212.htm">יב</A>
<A HREF="t0213.htm">יג</A>
<A HREF="t0214.htm">יד</A>
<A HREF="t0215.htm">טו</A>
<A HREF="t0216.htm">טז</A>
<A HREF="t0217.htm">יז</A>
<A HREF="t0218.htm">יח</A>
<A HREF="t0219.htm">יט</A>
<A HREF="t0220.htm">כ</A>
<A HREF="t0221.htm">כא</A>
<A HREF="t0222.htm">כב</A>
<A HREF="t0223.htm">כג</A>
<A HREF="t0224.htm">כד</A>
<A HREF="t0225.htm">כה</A>
<A HREF="t0226.htm">כו</A>
<A HREF="t0227.htm">כז</A>
<A HREF="t0228.htm">כח</A>
<A HREF="t0229.htm">כט</A>
<A HREF="t0230.htm">ל</A>
<A HREF="t0231.htm">לא</A>
<A HREF="t0232.htm">לב</A>
<A HREF="t0233.htm">לג</A>
<A HREF="t0234.htm">לד</A>
<A HREF="t0235.htm">לה</A>
לו
<A HREF="t0237.htm">לז</A>
<A HREF="t0238.htm">לח</A>
<A HREF="t0239.htm">לט</A>
<A HREF="t0240.htm">מ</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t0236')</SCRIPT></P>
</BODY></HTML>
