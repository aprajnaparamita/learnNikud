<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - בראשית פרק מא</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
בראשית - <A HREF="t01.htm">הכול</A><BR>פרק
<A HREF="t0101.htm">א</A>
<A HREF="t0102.htm">ב</A>
<A HREF="t0103.htm">ג</A>
<A HREF="t0104.htm">ד</A>
<A HREF="t0105.htm">ה</A>
<A HREF="t0106.htm">ו</A>
<A HREF="t0107.htm">ז</A>
<A HREF="t0108.htm">ח</A>
<A HREF="t0109.htm">ט</A>
<A HREF="t0110.htm">י</A>
<A HREF="t0111.htm">יא</A>
<A HREF="t0112.htm">יב</A>
<A HREF="t0113.htm">יג</A>
<A HREF="t0114.htm">יד</A>
<A HREF="t0115.htm">טו</A>
<A HREF="t0116.htm">טז</A>
<A HREF="t0117.htm">יז</A>
<A HREF="t0118.htm">יח</A>
<A HREF="t0119.htm">יט</A>
<A HREF="t0120.htm">כ</A>
<A HREF="t0121.htm">כא</A>
<A HREF="t0122.htm">כב</A>
<A HREF="t0123.htm">כג</A>
<A HREF="t0124.htm">כד</A>
<A HREF="t0125.htm">כה</A>
<A HREF="t0126.htm">כו</A>
<A HREF="t0127.htm">כז</A>
<A HREF="t0128.htm">כח</A>
<A HREF="t0129.htm">כט</A>
<A HREF="t0130.htm">ל</A>
<A HREF="t0131.htm">לא</A>
<A HREF="t0132.htm">לב</A>
<A HREF="t0133.htm">לג</A>
<A HREF="t0134.htm">לד</A>
<A HREF="t0135.htm">לה</A>
<A HREF="t0136.htm">לו</A>
<A HREF="t0137.htm">לז</A>
<A HREF="t0138.htm">לח</A>
<A HREF="t0139.htm">לט</A>
<A HREF="t0140.htm">מ</A>
מא
<A HREF="t0142.htm">מב</A>
<A HREF="t0143.htm">מג</A>
<A HREF="t0144.htm">מד</A>
<A HREF="t0145.htm">מה</A>
<A HREF="t0146.htm">מו</A>
<A HREF="t0147.htm">מז</A>
<A HREF="t0148.htm">מח</A>
<A HREF="t0149.htm">מט</A>
<A HREF="t0150.htm">נ</A>
<BR>
 <BR>
<A HREF="http://www.mechon-mamre.org/mp3/t0141.mp3" TARGET="_blank">האזנה לפרק זה</A>
</P>
<HR>

<H1>בראשית פרק מא</H1>

<A NAME="1"> </A>
<P><B>א</B> וַיְהִי, מִקֵּץ שְׁנָתַיִם יָמִים; וּפַרְעֹה חֹלֵם, וְהִנֵּה עֹמֵד עַל-הַיְאֹר. 
<A NAME="2"> </A>
<B>ב</B> וְהִנֵּה מִן-הַיְאֹר, עֹלֹת שֶׁבַע פָּרוֹת, יְפוֹת מַרְאֶה, וּבְרִיאֹת בָּשָׂר; וַתִּרְעֶינָה, בָּאָחוּ. 
<A NAME="3"> </A>
<B>ג</B> וְהִנֵּה שֶׁבַע פָּרוֹת אֲחֵרוֹת, עֹלוֹת אַחֲרֵיהֶן מִן-הַיְאֹר, רָעוֹת מַרְאֶה, וְדַקּוֹת בָּשָׂר; וַתַּעֲמֹדְנָה אֵצֶל הַפָּרוֹת, עַל-שְׂפַת הַיְאֹר. 
<A NAME="4"> </A>
<B>ד</B> וַתֹּאכַלְנָה הַפָּרוֹת, רָעוֹת הַמַּרְאֶה וְדַקֹּת הַבָּשָׂר, אֵת שֶׁבַע הַפָּרוֹת, יְפֹת הַמַּרְאֶה וְהַבְּרִיאֹת; וַיִּיקַץ, פַּרְעֹה. 
<A NAME="5"> </A>
<B>ה</B> וַיִּישָׁן, וַיַּחֲלֹם שֵׁנִית; וְהִנֵּה שֶׁבַע שִׁבֳּלִים, עֹלוֹת בְּקָנֶה אֶחָד--בְּרִיאוֹת וְטֹבוֹת. 
<A NAME="6"> </A>
<B>ו</B> וְהִנֵּה שֶׁבַע שִׁבֳּלִים, דַּקּוֹת וּשְׁדוּפֹת קָדִים--צֹמְחוֹת, אַחֲרֵיהֶן. 
<A NAME="7"> </A>
<B>ז</B> וַתִּבְלַעְנָה, הַשִּׁבֳּלִים הַדַּקּוֹת, אֵת שֶׁבַע הַשִּׁבֳּלִים, הַבְּרִיאוֹת וְהַמְּלֵאוֹת; וַיִּיקַץ פַּרְעֹה, וְהִנֵּה חֲלוֹם. 
<A NAME="8"> </A>
<B>ח</B> וַיְהִי בַבֹּקֶר, וַתִּפָּעֶם רוּחוֹ, וַיִּשְׁלַח וַיִּקְרָא אֶת-כָּל-חַרְטֻמֵּי מִצְרַיִם, וְאֶת-כָּל-חֲכָמֶיהָ; וַיְסַפֵּר פַּרְעֹה לָהֶם אֶת-חֲלֹמוֹ, וְאֵין-פּוֹתֵר אוֹתָם לְפַרְעֹה. 
<A NAME="9"> </A>
<B>ט</B> וַיְדַבֵּר שַׂר הַמַּשְׁקִים, אֶת-פַּרְעֹה לֵאמֹר:  אֶת-חֲטָאַי, אֲנִי מַזְכִּיר הַיּוֹם. 
<A NAME="10"> </A>
<B>י</B> פַּרְעֹה, קָצַף עַל-עֲבָדָיו; וַיִּתֵּן אֹתִי בְּמִשְׁמַר, בֵּית שַׂר הַטַּבָּחִים--אֹתִי, וְאֵת שַׂר הָאֹפִים. 
<A NAME="11"> </A>
<B>יא</B> וַנַּחַלְמָה חֲלוֹם בְּלַיְלָה אֶחָד, אֲנִי וָהוּא:  אִישׁ כְּפִתְרוֹן חֲלֹמוֹ, חָלָמְנוּ. 
<A NAME="12"> </A>
<B>יב</B> וְשָׁם אִתָּנוּ נַעַר עִבְרִי, עֶבֶד לְשַׂר הַטַּבָּחִים, וַנְּסַפֶּר-לוֹ, וַיִּפְתָּר-לָנוּ אֶת-חֲלֹמֹתֵינוּ:  אִישׁ כַּחֲלֹמוֹ, פָּתָר. 
<A NAME="13"> </A>
<B>יג</B> וַיְהִי כַּאֲשֶׁר פָּתַר-לָנוּ, כֵּן הָיָה:  אֹתִי הֵשִׁיב עַל-כַּנִּי, וְאֹתוֹ תָלָה. 
<A NAME="14"> </A>
<B>יד</B> וַיִּשְׁלַח פַּרְעֹה וַיִּקְרָא אֶת-יוֹסֵף, וַיְרִיצֻהוּ מִן-הַבּוֹר; וַיְגַלַּח וַיְחַלֵּף שִׂמְלֹתָיו, וַיָּבֹא אֶל-פַּרְעֹה. 
<A NAME="15"> </A>
<B>טו</B> וַיֹּאמֶר פַּרְעֹה, אֶל-יוֹסֵף, חֲלוֹם חָלַמְתִּי, וּפֹתֵר אֵין אֹתוֹ; וַאֲנִי, שָׁמַעְתִּי עָלֶיךָ לֵאמֹר, תִּשְׁמַע חֲלוֹם, לִפְתֹּר אֹתוֹ. 
<A NAME="16"> </A>
<B>טז</B> וַיַּעַן יוֹסֵף אֶת-פַּרְעֹה לֵאמֹר, בִּלְעָדָי:  אֱלֹהִים, יַעֲנֶה אֶת-שְׁלוֹם פַּרְעֹה. 
<A NAME="17"> </A>
<B>יז</B> וַיְדַבֵּר פַּרְעֹה, אֶל-יוֹסֵף:  בַּחֲלֹמִי, הִנְנִי עֹמֵד עַל-שְׂפַת הַיְאֹר. 
<A NAME="18"> </A>
<B>יח</B> וְהִנֵּה מִן-הַיְאֹר, עֹלֹת שֶׁבַע פָּרוֹת, בְּרִיאוֹת בָּשָׂר, וִיפֹת תֹּאַר; וַתִּרְעֶינָה, בָּאָחוּ. 
<A NAME="19"> </A>
<B>יט</B> וְהִנֵּה שֶׁבַע-פָּרוֹת אֲחֵרוֹת, עֹלוֹת אַחֲרֵיהֶן, דַּלּוֹת וְרָעוֹת תֹּאַר מְאֹד, וְרַקּוֹת בָּשָׂר:  לֹא-רָאִיתִי כָהֵנָּה בְּכָל-אֶרֶץ מִצְרַיִם, לָרֹעַ. 
<A NAME="20"> </A>
<B>כ</B> וַתֹּאכַלְנָה, הַפָּרוֹת, הָרַקּוֹת, וְהָרָעוֹת--אֵת שֶׁבַע הַפָּרוֹת הָרִאשֹׁנוֹת, הַבְּרִיאֹת. 
<A NAME="21"> </A>
<B>כא</B> וַתָּבֹאנָה אֶל-קִרְבֶּנָה, וְלֹא נוֹדַע כִּי-בָאוּ אֶל-קִרְבֶּנָה, וּמַרְאֵיהֶן רַע, כַּאֲשֶׁר בַּתְּחִלָּה; וָאִיקָץ. 
<A NAME="22"> </A>
<B>כב</B> וָאֵרֶא, בַּחֲלֹמִי; וְהִנֵּה שֶׁבַע שִׁבֳּלִים, עֹלֹת בְּקָנֶה אֶחָד--מְלֵאֹת וְטֹבוֹת. 
<A NAME="23"> </A>
<B>כג</B> וְהִנֵּה שֶׁבַע שִׁבֳּלִים, צְנֻמוֹת דַּקּוֹת שְׁדֻפוֹת קָדִים--צֹמְחוֹת, אַחֲרֵיהֶם. 
<A NAME="24"> </A>
<B>כד</B> וַתִּבְלַעְןָ הַשִּׁבֳּלִים הַדַּקֹּת, אֵת שֶׁבַע הַשִּׁבֳּלִים הַטֹּבוֹת; וָאֹמַר, אֶל-הַחַרְטֻמִּים, וְאֵין מַגִּיד, לִי. 
<A NAME="25"> </A>
<B>כה</B> וַיֹּאמֶר יוֹסֵף אֶל-פַּרְעֹה, חֲלוֹם פַּרְעֹה אֶחָד הוּא:  אֵת אֲשֶׁר הָאֱלֹהִים עֹשֶׂה, הִגִּיד לְפַרְעֹה. 
<A NAME="26"> </A>
<B>כו</B> שֶׁבַע פָּרֹת הַטֹּבֹת, שֶׁבַע שָׁנִים הֵנָּה, וְשֶׁבַע הַשִּׁבֳּלִים הַטֹּבֹת, שֶׁבַע שָׁנִים הֵנָּה:  חֲלוֹם, אֶחָד הוּא. 
<A NAME="27"> </A>
<B>כז</B> וְשֶׁבַע הַפָּרוֹת הָרַקּוֹת וְהָרָעֹת הָעֹלֹת אַחֲרֵיהֶן, שֶׁבַע שָׁנִים הֵנָּה, וְשֶׁבַע הַשִּׁבֳּלִים הָרֵקוֹת, שְׁדֻפוֹת הַקָּדִים--יִהְיוּ, שֶׁבַע שְׁנֵי רָעָב. 
<A NAME="28"> </A>
<B>כח</B> הוּא הַדָּבָר, אֲשֶׁר דִּבַּרְתִּי אֶל-פַּרְעֹה:  אֲשֶׁר הָאֱלֹהִים עֹשֶׂה, הֶרְאָה אֶת-פַּרְעֹה. 
<A NAME="29"> </A>
<B>כט</B> הִנֵּה שֶׁבַע שָׁנִים, בָּאוֹת--שָׂבָע גָּדוֹל, בְּכָל-אֶרֶץ מִצְרָיִם. 
<A NAME="30"> </A>
<B>ל</B> וְקָמוּ שֶׁבַע שְׁנֵי רָעָב, אַחֲרֵיהֶן, וְנִשְׁכַּח כָּל-הַשָּׂבָע, בְּאֶרֶץ מִצְרָיִם; וְכִלָּה הָרָעָב, אֶת-הָאָרֶץ. 
<A NAME="31"> </A>
<B>לא</B> וְלֹא-יִוָּדַע הַשָּׂבָע בָּאָרֶץ, מִפְּנֵי הָרָעָב הַהוּא אַחֲרֵי-כֵן:  כִּי-כָבֵד הוּא, מְאֹד. 
<A NAME="32"> </A>
<B>לב</B> וְעַל הִשָּׁנוֹת הַחֲלוֹם אֶל-פַּרְעֹה, פַּעֲמָיִם--כִּי-נָכוֹן הַדָּבָר מֵעִם הָאֱלֹהִים, וּמְמַהֵר הָאֱלֹהִים לַעֲשֹׂתוֹ. 
<A NAME="33"> </A>
<B>לג</B> וְעַתָּה יֵרֶא פַרְעֹה, אִישׁ נָבוֹן וְחָכָם; וִישִׁיתֵהוּ, עַל-אֶרֶץ מִצְרָיִם. 
<A NAME="34"> </A>
<B>לד</B> יַעֲשֶׂה פַרְעֹה, וְיַפְקֵד פְּקִדִים עַל-הָאָרֶץ; וְחִמֵּשׁ אֶת-אֶרֶץ מִצְרַיִם, בְּשֶׁבַע שְׁנֵי הַשָּׂבָע. 
<A NAME="35"> </A>
<B>לה</B> וְיִקְבְּצוּ, אֶת-כָּל-אֹכֶל הַשָּׁנִים הַטֹּבוֹת, הַבָּאֹת, הָאֵלֶּה; וְיִצְבְּרוּ-בָר תַּחַת יַד-פַּרְעֹה, אֹכֶל בֶּעָרִים--וְשָׁמָרוּ. 
<A NAME="36"> </A>
<B>לו</B> וְהָיָה הָאֹכֶל לְפִקָּדוֹן, לָאָרֶץ, לְשֶׁבַע שְׁנֵי הָרָעָב, אֲשֶׁר תִּהְיֶיןָ בְּאֶרֶץ מִצְרָיִם; וְלֹא-תִכָּרֵת הָאָרֶץ, בָּרָעָב. 
<A NAME="37"> </A>
<B>לז</B> וַיִּיטַב הַדָּבָר, בְּעֵינֵי פַרְעֹה, וּבְעֵינֵי, כָּל-עֲבָדָיו. 
<A NAME="38"> </A>
<B>לח</B> וַיֹּאמֶר פַּרְעֹה, אֶל-עֲבָדָיו:  הֲנִמְצָא כָזֶה--אִישׁ, אֲשֶׁר רוּחַ אֱלֹהִים בּוֹ. 
<A NAME="39"> </A>
<B>לט</B> וַיֹּאמֶר פַּרְעֹה אֶל-יוֹסֵף, אַחֲרֵי הוֹדִיעַ אֱלֹהִים אוֹתְךָ אֶת-כָּל-זֹאת, אֵין-נָבוֹן וְחָכָם, כָּמוֹךָ. 
<A NAME="40"> </A>
<B>מ</B> אַתָּה תִּהְיֶה עַל-בֵּיתִי, וְעַל-פִּיךָ יִשַּׁק כָּל-עַמִּי; רַק הַכִּסֵּא, אֶגְדַּל מִמֶּךָּ. 
<A NAME="41"> </A>
<B>מא</B> וַיֹּאמֶר פַּרְעֹה, אֶל-יוֹסֵף:  רְאֵה נָתַתִּי אֹתְךָ, עַל כָּל-אֶרֶץ מִצְרָיִם. 
<A NAME="42"> </A>
<B>מב</B> וַיָּסַר פַּרְעֹה אֶת-טַבַּעְתּוֹ מֵעַל יָדוֹ, וַיִּתֵּן אֹתָהּ עַל-יַד יוֹסֵף; וַיַּלְבֵּשׁ אֹתוֹ בִּגְדֵי-שֵׁשׁ, וַיָּשֶׂם רְבִד הַזָּהָב עַל-צַוָּארוֹ. 
<A NAME="43"> </A>
<B>מג</B> וַיַּרְכֵּב אֹתוֹ, בְּמִרְכֶּבֶת הַמִּשְׁנֶה אֲשֶׁר-לוֹ, וַיִּקְרְאוּ לְפָנָיו, אַבְרֵךְ; וְנָתוֹן אֹתוֹ, עַל כָּל-אֶרֶץ מִצְרָיִם. 
<A NAME="44"> </A>
<B>מד</B> וַיֹּאמֶר פַּרְעֹה אֶל-יוֹסֵף, אֲנִי פַרְעֹה; וּבִלְעָדֶיךָ, לֹא-יָרִים אִישׁ אֶת-יָדוֹ וְאֶת-רַגְלוֹ--בְּכָל-אֶרֶץ מִצְרָיִם. 
<A NAME="45"> </A>
<B>מה</B> וַיִּקְרָא פַרְעֹה שֵׁם-יוֹסֵף, צָפְנַת פַּעְנֵחַ, וַיִּתֶּן-לוֹ אֶת-אָסְנַת בַּת-פּוֹטִי פֶרַע כֹּהֵן אֹן, לְאִשָּׁה; וַיֵּצֵא יוֹסֵף, עַל-אֶרֶץ מִצְרָיִם. 
<A NAME="46"> </A>
<B>מו</B> וְיוֹסֵף, בֶּן-שְׁלֹשִׁים שָׁנָה, בְּעָמְדוֹ, לִפְנֵי פַּרְעֹה מֶלֶךְ-מִצְרָיִם; וַיֵּצֵא יוֹסֵף מִלִּפְנֵי פַרְעֹה, וַיַּעֲבֹר בְּכָל-אֶרֶץ מִצְרָיִם. 
<A NAME="47"> </A>
<B>מז</B> וַתַּעַשׂ הָאָרֶץ, בְּשֶׁבַע שְׁנֵי הַשָּׂבָע--לִקְמָצִים. 
<A NAME="48"> </A>
<B>מח</B> וַיִּקְבֹּץ אֶת-כָּל-אֹכֶל שֶׁבַע שָׁנִים, אֲשֶׁר הָיוּ בְּאֶרֶץ מִצְרַיִם, וַיִּתֶּן-אֹכֶל, בֶּעָרִים:  אֹכֶל שְׂדֵה-הָעִיר אֲשֶׁר סְבִיבֹתֶיהָ, נָתַן בְּתוֹכָהּ. 
<A NAME="49"> </A>
<B>מט</B> וַיִּצְבֹּר יוֹסֵף בָּר כְּחוֹל הַיָּם, הַרְבֵּה מְאֹד--עַד כִּי-חָדַל לִסְפֹּר, כִּי-אֵין מִסְפָּר. 
<A NAME="50"> </A>
<B>נ</B> וּלְיוֹסֵף יֻלַּד שְׁנֵי בָנִים, בְּטֶרֶם תָּבוֹא שְׁנַת הָרָעָב, אֲשֶׁר יָלְדָה-לּוֹ אָסְנַת, בַּת-פּוֹטִי פֶרַע כֹּהֵן אוֹן. 
<A NAME="51"> </A>
<B>נא</B> וַיִּקְרָא יוֹסֵף אֶת-שֵׁם הַבְּכוֹר, מְנַשֶּׁה:  כִּי-נַשַּׁנִי אֱלֹהִים אֶת-כָּל-עֲמָלִי, וְאֵת כָּל-בֵּית אָבִי. 
<A NAME="52"> </A>
<B>נב</B> וְאֵת שֵׁם הַשֵּׁנִי, קָרָא אֶפְרָיִם:  כִּי-הִפְרַנִי אֱלֹהִים, בְּאֶרֶץ עָנְיִי. 
<A NAME="53"> </A>
<B>נג</B> וַתִּכְלֶינָה, שֶׁבַע שְׁנֵי הַשָּׂבָע, אֲשֶׁר הָיָה, בְּאֶרֶץ מִצְרָיִם. 
<A NAME="54"> </A>
<B>נד</B> וַתְּחִלֶּינָה שֶׁבַע שְׁנֵי הָרָעָב, לָבוֹא, כַּאֲשֶׁר, אָמַר יוֹסֵף; וַיְהִי רָעָב בְּכָל-הָאֲרָצוֹת, וּבְכָל-אֶרֶץ מִצְרַיִם הָיָה לָחֶם. 
<A NAME="55"> </A>
<B>נה</B> וַתִּרְעַב כָּל-אֶרֶץ מִצְרַיִם, וַיִּצְעַק הָעָם אֶל-פַּרְעֹה לַלָּחֶם; וַיֹּאמֶר פַּרְעֹה לְכָל-מִצְרַיִם לְכוּ אֶל-יוֹסֵף, אֲשֶׁר-יֹאמַר לָכֶם תַּעֲשׂוּ. 
<A NAME="56"> </A>
<B>נו</B> וְהָרָעָב הָיָה, עַל כָּל-פְּנֵי הָאָרֶץ; וַיִּפְתַּח יוֹסֵף אֶת-כָּל-אֲשֶׁר בָּהֶם, וַיִּשְׁבֹּר לְמִצְרַיִם, וַיֶּחֱזַק הָרָעָב, בְּאֶרֶץ מִצְרָיִם. 
<A NAME="57"> </A>
<B>נז</B> וְכָל-הָאָרֶץ בָּאוּ מִצְרַיְמָה, לִשְׁבֹּר אֶל-יוֹסֵף:  כִּי-חָזַק הָרָעָב, בְּכָל-הָאָרֶץ.</P>

<HR>
<P CLASS=s>
<A HREF="t0.htm">תנ"ך</A> -
בראשית - <A HREF="t01.htm">הכול</A><BR>פרק
<A HREF="t0101.htm">א</A>
<A HREF="t0102.htm">ב</A>
<A HREF="t0103.htm">ג</A>
<A HREF="t0104.htm">ד</A>
<A HREF="t0105.htm">ה</A>
<A HREF="t0106.htm">ו</A>
<A HREF="t0107.htm">ז</A>
<A HREF="t0108.htm">ח</A>
<A HREF="t0109.htm">ט</A>
<A HREF="t0110.htm">י</A>
<A HREF="t0111.htm">יא</A>
<A HREF="t0112.htm">יב</A>
<A HREF="t0113.htm">יג</A>
<A HREF="t0114.htm">יד</A>
<A HREF="t0115.htm">טו</A>
<A HREF="t0116.htm">טז</A>
<A HREF="t0117.htm">יז</A>
<A HREF="t0118.htm">יח</A>
<A HREF="t0119.htm">יט</A>
<A HREF="t0120.htm">כ</A>
<A HREF="t0121.htm">כא</A>
<A HREF="t0122.htm">כב</A>
<A HREF="t0123.htm">כג</A>
<A HREF="t0124.htm">כד</A>
<A HREF="t0125.htm">כה</A>
<A HREF="t0126.htm">כו</A>
<A HREF="t0127.htm">כז</A>
<A HREF="t0128.htm">כח</A>
<A HREF="t0129.htm">כט</A>
<A HREF="t0130.htm">ל</A>
<A HREF="t0131.htm">לא</A>
<A HREF="t0132.htm">לב</A>
<A HREF="t0133.htm">לג</A>
<A HREF="t0134.htm">לד</A>
<A HREF="t0135.htm">לה</A>
<A HREF="t0136.htm">לו</A>
<A HREF="t0137.htm">לז</A>
<A HREF="t0138.htm">לח</A>
<A HREF="t0139.htm">לט</A>
<A HREF="t0140.htm">מ</A>
מא
<A HREF="t0142.htm">מב</A>
<A HREF="t0143.htm">מג</A>
<A HREF="t0144.htm">מד</A>
<A HREF="t0145.htm">מה</A>
<A HREF="t0146.htm">מו</A>
<A HREF="t0147.htm">מז</A>
<A HREF="t0148.htm">מח</A>
<A HREF="t0149.htm">מט</A>
<A HREF="t0150.htm">נ</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t0141')</SCRIPT></P>
</BODY></HTML>
