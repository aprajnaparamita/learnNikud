<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - במדבר פרק כט</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
במדבר - <A HREF="t04.htm">הכול</A><BR>פרק
<A HREF="t0401.htm">א</A>
<A HREF="t0402.htm">ב</A>
<A HREF="t0403.htm">ג</A>
<A HREF="t0404.htm">ד</A>
<A HREF="t0405.htm">ה</A>
<A HREF="t0406.htm">ו</A>
<A HREF="t0407.htm">ז</A>
<A HREF="t0408.htm">ח</A>
<A HREF="t0409.htm">ט</A>
<A HREF="t0410.htm">י</A>
<A HREF="t0411.htm">יא</A>
<A HREF="t0412.htm">יב</A>
<A HREF="t0413.htm">יג</A>
<A HREF="t0414.htm">יד</A>
<A HREF="t0415.htm">טו</A>
<A HREF="t0416.htm">טז</A>
<A HREF="t0417.htm">יז</A>
<A HREF="t0418.htm">יח</A>
<A HREF="t0419.htm">יט</A>
<A HREF="t0420.htm">כ</A>
<A HREF="t0421.htm">כא</A>
<A HREF="t0422.htm">כב</A>
<A HREF="t0423.htm">כג</A>
<A HREF="t0424.htm">כד</A>
<A HREF="t0425.htm">כה</A>
<A HREF="t0426.htm">כו</A>
<A HREF="t0427.htm">כז</A>
<A HREF="t0428.htm">כח</A>
כט
<A HREF="t0430.htm">ל</A>
<A HREF="t0431.htm">לא</A>
<A HREF="t0432.htm">לב</A>
<A HREF="t0433.htm">לג</A>
<A HREF="t0434.htm">לד</A>
<A HREF="t0435.htm">לה</A>
<A HREF="t0436.htm">לו</A>
<BR>
 <BR>
<A HREF="http://www.mechon-mamre.org/mp3/t0429.mp3" TARGET="_blank">האזנה לפרק זה</A>
</P>
<HR>

<H1>במדבר פרק כט</H1>

<A NAME="1"> </A>
<P><B>א</B> וּבַחֹדֶשׁ הַשְּׁבִיעִי בְּאֶחָד לַחֹדֶשׁ, מִקְרָא-קֹדֶשׁ יִהְיֶה לָכֶם--כָּל-מְלֶאכֶת עֲבֹדָה, לֹא תַעֲשׂוּ:  יוֹם תְּרוּעָה, יִהְיֶה לָכֶם. 
<A NAME="2"> </A>
<B>ב</B> וַעֲשִׂיתֶם עֹלָה לְרֵיחַ נִיחֹחַ, לַיהוָה--פַּר בֶּן-בָּקָר אֶחָד, אַיִל אֶחָד; כְּבָשִׂים בְּנֵי-שָׁנָה שִׁבְעָה, תְּמִימִם. 
<A NAME="3"> </A>
<B>ג</B> וּמִנְחָתָם--סֹלֶת, בְּלוּלָה בַשָּׁמֶן:  שְׁלֹשָׁה עֶשְׂרֹנִים לַפָּר, שְׁנֵי עֶשְׂרֹנִים לָאָיִל. 
<A NAME="4"> </A>
<B>ד</B> וְעִשָּׂרוֹן אֶחָד, לַכֶּבֶשׂ הָאֶחָד, לְשִׁבְעַת, הַכְּבָשִׂים. 
<A NAME="5"> </A>
<B>ה</B> וּשְׂעִיר-עִזִּים אֶחָד, חַטָּאת, לְכַפֵּר, עֲלֵיכֶם. 
<A NAME="6"> </A>
<B>ו</B> מִלְּבַד עֹלַת הַחֹדֶשׁ וּמִנְחָתָהּ, וְעֹלַת הַתָּמִיד וּמִנְחָתָהּ, וְנִסְכֵּיהֶם, כְּמִשְׁפָּטָם:  לְרֵיחַ נִיחֹחַ, אִשֶּׁה לַיהוָה.  {ס} 
<A NAME="7"> </A>
<B>ז</B> וּבֶעָשׂוֹר לַחֹדֶשׁ הַשְּׁבִיעִי הַזֶּה, מִקְרָא-קֹדֶשׁ יִהְיֶה לָכֶם, וְעִנִּיתֶם, אֶת-נַפְשֹׁתֵיכֶם; כָּל-מְלָאכָה, לֹא תַעֲשׂוּ. 
<A NAME="8"> </A>
<B>ח</B> וְהִקְרַבְתֶּם עֹלָה לַיהוָה רֵיחַ נִיחֹחַ, פַּר בֶּן-בָּקָר אֶחָד אַיִל אֶחָד; כְּבָשִׂים בְּנֵי-שָׁנָה שִׁבְעָה, תְּמִימִם יִהְיוּ לָכֶם. 
<A NAME="9"> </A>
<B>ט</B> וּמִנְחָתָם--סֹלֶת, בְּלוּלָה בַשָּׁמֶן:  שְׁלֹשָׁה עֶשְׂרֹנִים, לַפָּר, שְׁנֵי עֶשְׂרֹנִים, לָאַיִל הָאֶחָד. 
<A NAME="10"> </A>
<B>י</B> עִשָּׂרוֹן, עִשָּׂרוֹן, לַכֶּבֶשׂ, הָאֶחָד--לְשִׁבְעַת, הַכְּבָשִׂים. 
<A NAME="11"> </A>
<B>יא</B> שְׂעִיר-עִזִּים אֶחָד, חַטָּאת; מִלְּבַד חַטַּאת הַכִּפֻּרִים, וְעֹלַת הַתָּמִיד, וּמִנְחָתָהּ, וְנִסְכֵּיהֶם.  {ס} 
<A NAME="12"> </A>
<B>יב</B> וּבַחֲמִשָּׁה עָשָׂר יוֹם לַחֹדֶשׁ הַשְּׁבִיעִי, מִקְרָא-קֹדֶשׁ יִהְיֶה לָכֶם--כָּל-מְלֶאכֶת עֲבֹדָה, לֹא תַעֲשׂוּ; וְחַגֹּתֶם חַג לַיהוָה, שִׁבְעַת יָמִים. 
<A NAME="13"> </A>
<B>יג</B> וְהִקְרַבְתֶּם עֹלָה אִשֵּׁה רֵיחַ נִיחֹחַ, לַיהוָה--פָּרִים בְּנֵי-בָקָר שְׁלֹשָׁה עָשָׂר, אֵילִם שְׁנָיִם; כְּבָשִׂים בְּנֵי-שָׁנָה אַרְבָּעָה עָשָׂר, תְּמִימִם יִהְיוּ. 
<A NAME="14"> </A>
<B>יד</B> וּמִנְחָתָם--סֹלֶת, בְּלוּלָה בַשָּׁמֶן:  שְׁלֹשָׁה עֶשְׂרֹנִים לַפָּר הָאֶחָד, לִשְׁלֹשָׁה עָשָׂר פָּרִים, שְׁנֵי עֶשְׂרֹנִים לָאַיִל הָאֶחָד, לִשְׁנֵי הָאֵילִם. 
<A NAME="15"> </A>
<B>טו</B> וְעִשָּׂרוֹן, עִשָּׂרוֹן, לַכֶּבֶשׂ, הָאֶחָד--לְאַרְבָּעָה עָשָׂר, כְּבָשִׂים. 
<A NAME="16"> </A>
<B>טז</B> וּשְׂעִיר-עִזִּים אֶחָד, חַטָּאת; מִלְּבַד עֹלַת הַתָּמִיד, מִנְחָתָהּ וְנִסְכָּהּ.  {ס} 
<A NAME="17"> </A>
<B>יז</B> וּבַיּוֹם הַשֵּׁנִי, פָּרִים בְּנֵי-בָקָר שְׁנֵים עָשָׂר--אֵילִם שְׁנָיִם; כְּבָשִׂים בְּנֵי-שָׁנָה אַרְבָּעָה עָשָׂר, תְּמִימִם. 
<A NAME="18"> </A>
<B>יח</B> וּמִנְחָתָם וְנִסְכֵּיהֶם לַפָּרִים לָאֵילִם וְלַכְּבָשִׂים, בְּמִסְפָּרָם--כַּמִּשְׁפָּט. 
<A NAME="19"> </A>
<B>יט</B> וּשְׂעִיר-עִזִּים אֶחָד, חַטָּאת; מִלְּבַד עֹלַת הַתָּמִיד, וּמִנְחָתָהּ וְנִסְכֵּיהֶם.  {ס} 
<A NAME="20"> </A>
<B>כ</B> וּבַיּוֹם הַשְּׁלִישִׁי פָּרִים עַשְׁתֵּי-עָשָׂר, אֵילִם שְׁנָיִם; כְּבָשִׂים בְּנֵי-שָׁנָה אַרְבָּעָה עָשָׂר, תְּמִימִם. 
<A NAME="21"> </A>
<B>כא</B> וּמִנְחָתָם וְנִסְכֵּיהֶם לַפָּרִים לָאֵילִם וְלַכְּבָשִׂים, בְּמִסְפָּרָם--כַּמִּשְׁפָּט. 
<A NAME="22"> </A>
<B>כב</B> וּשְׂעִיר חַטָּאת, אֶחָד; מִלְּבַד עֹלַת הַתָּמִיד, וּמִנְחָתָהּ וְנִסְכָּהּ.  {ס} 
<A NAME="23"> </A>
<B>כג</B> וּבַיּוֹם הָרְבִיעִי פָּרִים עֲשָׂרָה, אֵילִם שְׁנָיִם; כְּבָשִׂים בְּנֵי-שָׁנָה אַרְבָּעָה עָשָׂר, תְּמִימִם. 
<A NAME="24"> </A>
<B>כד</B> מִנְחָתָם וְנִסְכֵּיהֶם לַפָּרִים לָאֵילִם וְלַכְּבָשִׂים, בְּמִסְפָּרָם--כַּמִּשְׁפָּט. 
<A NAME="25"> </A>
<B>כה</B> וּשְׂעִיר-עִזִּים אֶחָד, חַטָּאת; מִלְּבַד עֹלַת הַתָּמִיד, מִנְחָתָהּ וְנִסְכָּהּ.  {ס} 
<A NAME="26"> </A>
<B>כו</B> וּבַיּוֹם הַחֲמִישִׁי פָּרִים תִּשְׁעָה, אֵילִם שְׁנָיִם; כְּבָשִׂים בְּנֵי-שָׁנָה אַרְבָּעָה עָשָׂר, תְּמִימִם. 
<A NAME="27"> </A>
<B>כז</B> וּמִנְחָתָם וְנִסְכֵּיהֶם לַפָּרִים לָאֵילִם וְלַכְּבָשִׂים, בְּמִסְפָּרָם--כַּמִּשְׁפָּט. 
<A NAME="28"> </A>
<B>כח</B> וּשְׂעִיר חַטָּאת, אֶחָד; מִלְּבַד עֹלַת הַתָּמִיד, וּמִנְחָתָהּ וְנִסְכָּהּ.  {ס} 
<A NAME="29"> </A>
<B>כט</B> וּבַיּוֹם הַשִּׁשִּׁי פָּרִים שְׁמֹנָה, אֵילִם שְׁנָיִם; כְּבָשִׂים בְּנֵי-שָׁנָה אַרְבָּעָה עָשָׂר, תְּמִימִם. 
<A NAME="30"> </A>
<B>ל</B> וּמִנְחָתָם וְנִסְכֵּיהֶם לַפָּרִים לָאֵילִם וְלַכְּבָשִׂים, בְּמִסְפָּרָם--כַּמִּשְׁפָּט. 
<A NAME="31"> </A>
<B>לא</B> וּשְׂעִיר חַטָּאת, אֶחָד; מִלְּבַד עֹלַת הַתָּמִיד, מִנְחָתָהּ וּנְסָכֶיהָ.  {ס} 
<A NAME="32"> </A>
<B>לב</B> וּבַיּוֹם הַשְּׁבִיעִי פָּרִים שִׁבְעָה, אֵילִם שְׁנָיִם; כְּבָשִׂים בְּנֵי-שָׁנָה אַרְבָּעָה עָשָׂר, תְּמִימִם. 
<A NAME="33"> </A>
<B>לג</B> וּמִנְחָתָם וְנִסְכֵּהֶם לַפָּרִים לָאֵילִם וְלַכְּבָשִׂים, בְּמִסְפָּרָם--כְּמִשְׁפָּטָם. 
<A NAME="34"> </A>
<B>לד</B> וּשְׂעִיר חַטָּאת, אֶחָד; מִלְּבַד עֹלַת הַתָּמִיד, מִנְחָתָהּ וְנִסְכָּהּ.  {ס} 
<A NAME="35"> </A>
<B>לה</B> בַּיּוֹם, הַשְּׁמִינִי--עֲצֶרֶת, תִּהְיֶה לָכֶם:  כָּל-מְלֶאכֶת עֲבֹדָה, לֹא תַעֲשׂוּ. 
<A NAME="36"> </A>
<B>לו</B> וְהִקְרַבְתֶּם עֹלָה אִשֵּׁה רֵיחַ נִיחֹחַ, לַיהוָה--פַּר אֶחָד, אַיִל אֶחָד; כְּבָשִׂים בְּנֵי-שָׁנָה שִׁבְעָה, תְּמִימִם. 
<A NAME="37"> </A>
<B>לז</B> מִנְחָתָם וְנִסְכֵּיהֶם, לַפָּר לָאַיִל וְלַכְּבָשִׂים בְּמִסְפָּרָם--כַּמִּשְׁפָּט. 
<A NAME="38"> </A>
<B>לח</B> וּשְׂעִיר חַטָּאת, אֶחָד; מִלְּבַד עֹלַת הַתָּמִיד, וּמִנְחָתָהּ וְנִסְכָּהּ. 
<A NAME="39"> </A>
<B>לט</B> אֵלֶּה תַּעֲשׂוּ לַיהוָה, בְּמוֹעֲדֵיכֶם--לְבַד מִנִּדְרֵיכֶם וְנִדְבֹתֵיכֶם, לְעֹלֹתֵיכֶם וּלְמִנְחֹתֵיכֶם, וּלְנִסְכֵּיכֶם, וּלְשַׁלְמֵיכֶם.</P>

<HR>
<P CLASS=s>
<A HREF="t0.htm">תנ"ך</A> -
במדבר - <A HREF="t04.htm">הכול</A><BR>פרק
<A HREF="t0401.htm">א</A>
<A HREF="t0402.htm">ב</A>
<A HREF="t0403.htm">ג</A>
<A HREF="t0404.htm">ד</A>
<A HREF="t0405.htm">ה</A>
<A HREF="t0406.htm">ו</A>
<A HREF="t0407.htm">ז</A>
<A HREF="t0408.htm">ח</A>
<A HREF="t0409.htm">ט</A>
<A HREF="t0410.htm">י</A>
<A HREF="t0411.htm">יא</A>
<A HREF="t0412.htm">יב</A>
<A HREF="t0413.htm">יג</A>
<A HREF="t0414.htm">יד</A>
<A HREF="t0415.htm">טו</A>
<A HREF="t0416.htm">טז</A>
<A HREF="t0417.htm">יז</A>
<A HREF="t0418.htm">יח</A>
<A HREF="t0419.htm">יט</A>
<A HREF="t0420.htm">כ</A>
<A HREF="t0421.htm">כא</A>
<A HREF="t0422.htm">כב</A>
<A HREF="t0423.htm">כג</A>
<A HREF="t0424.htm">כד</A>
<A HREF="t0425.htm">כה</A>
<A HREF="t0426.htm">כו</A>
<A HREF="t0427.htm">כז</A>
<A HREF="t0428.htm">כח</A>
כט
<A HREF="t0430.htm">ל</A>
<A HREF="t0431.htm">לא</A>
<A HREF="t0432.htm">לב</A>
<A HREF="t0433.htm">לג</A>
<A HREF="t0434.htm">לד</A>
<A HREF="t0435.htm">לה</A>
<A HREF="t0436.htm">לו</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t0429')</SCRIPT></P>
</BODY></HTML>
