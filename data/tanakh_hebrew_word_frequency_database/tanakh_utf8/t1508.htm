<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - עמוס פרק ח</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
עמוס - <A HREF="t15.htm">הכול</A><BR>פרק
<A HREF="t1501.htm">א</A>
<A HREF="t1502.htm">ב</A>
<A HREF="t1503.htm">ג</A>
<A HREF="t1504.htm">ד</A>
<A HREF="t1505.htm">ה</A>
<A HREF="t1506.htm">ו</A>
<A HREF="t1507.htm">ז</A>
ח
<A HREF="t1509.htm">ט</A>
<BR>
 <BR>
<A HREF="http://www.mechon-mamre.org/mp3/t1508.mp3" TARGET="_blank">האזנה לפרק זה</A>
</P>
<HR>

<H1>עמוס פרק ח</H1>

<A NAME="1"> </A>
<P><B>א</B> כֹּה הִרְאַנִי, אֲדֹנָי יְהוִה; וְהִנֵּה, כְּלוּב קָיִץ. 
<A NAME="2"> </A>
<B>ב</B> וַיֹּאמֶר, מָה-אַתָּה רֹאֶה עָמוֹס, וָאֹמַר, כְּלוּב קָיִץ; וַיֹּאמֶר יְהוָה אֵלַי, בָּא הַקֵּץ אֶל-עַמִּי יִשְׂרָאֵל--לֹא-אוֹסִיף עוֹד, עֲבוֹר לוֹ. 
<A NAME="3"> </A>
<B>ג</B> וְהֵילִילוּ שִׁירוֹת הֵיכָל, בַּיּוֹם הַהוּא--נְאֻם, אֲדֹנָי יְהוִה:  רַב הַפֶּגֶר, בְּכָל-מָקוֹם הִשְׁלִיךְ הָס.  {פ}<BR>
<A NAME="4"> </A>
<B>ד</B> שִׁמְעוּ-זֹאת, הַשֹּׁאֲפִים אֶבְיוֹן; וְלַשְׁבִּית, ענוי- (עֲנִיֵּי-) אָרֶץ. 
<A NAME="5"> </A>
<B>ה</B> לֵאמֹר, מָתַי יַעֲבֹר הַחֹדֶשׁ וְנַשְׁבִּירָה שֶּׁבֶר, וְהַשַּׁבָּת, וְנִפְתְּחָה-בָּר--לְהַקְטִין אֵיפָה וּלְהַגְדִּיל שֶׁקֶל, וּלְעַוֵּת מֹאזְנֵי מִרְמָה. 
<A NAME="6"> </A>
<B>ו</B> לִקְנוֹת בַּכֶּסֶף דַּלִּים, וְאֶבְיוֹן בַּעֲבוּר נַעֲלָיִם; וּמַפַּל בַּר, נַשְׁבִּיר. 
<A NAME="7"> </A>
<B>ז</B> נִשְׁבַּע יְהוָה, בִּגְאוֹן יַעֲקֹב; אִם-אֶשְׁכַּח לָנֶצַח, כָּל-מַעֲשֵׂיהֶם. 
<A NAME="8"> </A>
<B>ח</B> הַעַל זֹאת לֹא-תִרְגַּז הָאָרֶץ, וְאָבַל כָּל-יוֹשֵׁב בָּהּ; וְעָלְתָה כָאֹר כֻּלָּהּ, וְנִגְרְשָׁה ונשקה (וְנִשְׁקְעָה) כִּיאוֹר מִצְרָיִם.  {פ}<BR>
<A NAME="9"> </A>
<B>ט</B> וְהָיָה בַּיּוֹם הַהוּא, נְאֻם אֲדֹנָי יְהוִה, וְהֵבֵאתִי הַשֶּׁמֶשׁ, בַּצָּהֳרָיִם; וְהַחֲשַׁכְתִּי לָאָרֶץ, בְּיוֹם אוֹר. 
<A NAME="10"> </A>
<B>י</B> וְהָפַכְתִּי חַגֵּיכֶם לְאֵבֶל, וְכָל-שִׁירֵיכֶם לְקִינָה, וְהַעֲלֵיתִי עַל-כָּל-מָתְנַיִם שָׂק, וְעַל-כָּל-רֹאשׁ קָרְחָה; וְשַׂמְתִּיהָ כְּאֵבֶל יָחִיד, וְאַחֲרִיתָהּ כְּיוֹם מָר.  {פ}<BR>
<A NAME="11"> </A>
<B>יא</B> הִנֵּה יָמִים בָּאִים, נְאֻם אֲדֹנָי יְהוִה, וְהִשְׁלַחְתִּי רָעָב, בָּאָרֶץ:  לֹא-רָעָב לַלֶּחֶם, וְלֹא-צָמָא לַמַּיִם--כִּי אִם-לִשְׁמֹעַ, אֵת דִּבְרֵי יְהוָה. 
<A NAME="12"> </A>
<B>יב</B> וְנָעוּ מִיָּם עַד-יָם, וּמִצָּפוֹן וְעַד-מִזְרָח; יְשׁוֹטְטוּ לְבַקֵּשׁ אֶת-דְּבַר-יְהוָה, וְלֹא יִמְצָאוּ. 
<A NAME="13"> </A>
<B>יג</B> בַּיּוֹם הַהוּא תִּתְעַלַּפְנָה הַבְּתוּלֹת הַיָּפוֹת, וְהַבַּחוּרִים--בַּצָּמָא. 
<A NAME="14"> </A>
<B>יד</B> הַנִּשְׁבָּעִים, בְּאַשְׁמַת שֹׁמְרוֹן, וְאָמְרוּ חֵי אֱלֹהֶיךָ דָּן, וְחֵי דֶּרֶךְ בְּאֵר-שָׁבַע; וְנָפְלוּ, וְלֹא-יָקוּמוּ עוֹד.  {ס}</P>

<HR>
<P CLASS=s>
<A HREF="t0.htm">תנ"ך</A> -
עמוס - <A HREF="t15.htm">הכול</A><BR>פרק
<A HREF="t1501.htm">א</A>
<A HREF="t1502.htm">ב</A>
<A HREF="t1503.htm">ג</A>
<A HREF="t1504.htm">ד</A>
<A HREF="t1505.htm">ה</A>
<A HREF="t1506.htm">ו</A>
<A HREF="t1507.htm">ז</A>
ח
<A HREF="t1509.htm">ט</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t1508')</SCRIPT></P>
</BODY></HTML>
