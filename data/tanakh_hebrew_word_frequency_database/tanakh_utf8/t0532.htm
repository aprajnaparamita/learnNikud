<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - דברים פרק לב</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
דברים - <A HREF="t05.htm">הכול</A><BR>פרק
<A HREF="t0501.htm">א</A>
<A HREF="t0502.htm">ב</A>
<A HREF="t0503.htm">ג</A>
<A HREF="t0504.htm">ד</A>
<A HREF="t0505.htm">ה</A>
<A HREF="t0506.htm">ו</A>
<A HREF="t0507.htm">ז</A>
<A HREF="t0508.htm">ח</A>
<A HREF="t0509.htm">ט</A>
<A HREF="t0510.htm">י</A>
<A HREF="t0511.htm">יא</A>
<A HREF="t0512.htm">יב</A>
<A HREF="t0513.htm">יג</A>
<A HREF="t0514.htm">יד</A>
<A HREF="t0515.htm">טו</A>
<A HREF="t0516.htm">טז</A>
<A HREF="t0517.htm">יז</A>
<A HREF="t0518.htm">יח</A>
<A HREF="t0519.htm">יט</A>
<A HREF="t0520.htm">כ</A>
<A HREF="t0521.htm">כא</A>
<A HREF="t0522.htm">כב</A>
<A HREF="t0523.htm">כג</A>
<A HREF="t0524.htm">כד</A>
<A HREF="t0525.htm">כה</A>
<A HREF="t0526.htm">כו</A>
<A HREF="t0527.htm">כז</A>
<A HREF="t0528.htm">כח</A>
<A HREF="t0529.htm">כט</A>
<A HREF="t0530.htm">ל</A>
<A HREF="t0531.htm">לא</A>
לב
<A HREF="t0533.htm">לג</A>
<A HREF="t0534.htm">לד</A>
<BR>
 <BR>
<A HREF="http://www.mechon-mamre.org/mp3/t0532.mp3" TARGET="_blank">האזנה לפרק זה</A>
</P>
<HR>

<H1>דברים פרק לב</H1>

<A NAME="1"> </A>
<P><B>א</B> הַאֲזִינוּ הַשָּׁמַיִם, וַאֲדַבֵּרָה;  {ס}  וְתִשְׁמַע הָאָרֶץ, אִמְרֵי-פִי.  {ר}<BR>
<A NAME="2"> </A>
<B>ב</B> יַעֲרֹף כַּמָּטָר לִקְחִי,  {ס}  תִּזַּל כַּטַּל אִמְרָתִי,  {ר}<BR> כִּשְׂעִירִם עֲלֵי-דֶשֶׁא,  {ס}  וְכִרְבִיבִים עֲלֵי-עֵשֶׂב.  {ר}<BR>
<A NAME="3"> </A>
<B>ג</B> כִּי שֵׁם יְהוָה, אֶקְרָא:  {ס}  הָבוּ גֹדֶל, לֵאלֹהֵינוּ.  {ר}<BR>
<A NAME="4"> </A>
<B>ד</B> הַצּוּר תָּמִים פָּעֳלוֹ,  {ס}  כִּי כָל-דְּרָכָיו מִשְׁפָּט:  {ר}<BR> אֵל אֱמוּנָה וְאֵין עָוֶל,  {ס}  צַדִּיק וְיָשָׁר הוּא.  {ר}<BR>
<A NAME="5"> </A>
<B>ה</B> שִׁחֵת לוֹ לֹא, בָּנָיו מוּמָם:  {ס}  דּוֹר עִקֵּשׁ, וּפְתַלְתֹּל.  {ר}<BR>
<A NAME="6"> </A>
<B>ו</B> <BIG>הַ</BIG> לְיְהוָה, תִּגְמְלוּ-זֹאת--  {ס}  עַם נָבָל, וְלֹא חָכָם:  {ר}<BR> הֲלוֹא-הוּא אָבִיךָ קָּנֶךָ,  {ס}  הוּא עָשְׂךָ וַיְכֹנְנֶךָ.  {ר}<BR>
<A NAME="7"> </A>
<B>ז</B> זְכֹר יְמוֹת עוֹלָם, בִּינוּ שְׁנוֹת דֹּר-וָדֹר;  {ס}  שְׁאַל אָבִיךָ וְיַגֵּדְךָ, זְקֵנֶיךָ וְיֹאמְרוּ לָךְ.  {ר}<BR>
<A NAME="8"> </A>
<B>ח</B> בְּהַנְחֵל עֶלְיוֹן גּוֹיִם,  {ס}  בְּהַפְרִידוֹ בְּנֵי אָדָם;  {ר}<BR> יַצֵּב גְּבֻלֹת עַמִּים,  {ס}  לְמִסְפַּר בְּנֵי יִשְׂרָאֵל.  {ר}<BR>
<A NAME="9"> </A>
<B>ט</B> כִּי חֵלֶק יְהוָה, עַמּוֹ:  {ס}  יַעֲקֹב, חֶבֶל נַחֲלָתוֹ.  {ר}<BR>
<A NAME="10"> </A>
<B>י</B> יִמְצָאֵהוּ בְּאֶרֶץ מִדְבָּר,  {ס}  וּבְתֹהוּ יְלֵל יְשִׁמֹן;  {ר}<BR> יְסֹבְבֶנְהוּ, יְבוֹנְנֵהוּ--  {ס}  יִצְּרֶנְהוּ, כְּאִישׁוֹן עֵינוֹ.  {ר}<BR>
<A NAME="11"> </A>
<B>יא</B> כְּנֶשֶׁר יָעִיר קִנּוֹ, עַל-גּוֹזָלָיו יְרַחֵף;  {ס}  יִפְרֹשׂ כְּנָפָיו יִקָּחֵהוּ, יִשָּׂאֵהוּ עַל-אֶבְרָתוֹ.  {ר}<BR>
<A NAME="12"> </A>
<B>יב</B> יְהוָה, בָּדָד יַנְחֶנּוּ;  {ס}  וְאֵין עִמּוֹ, אֵל נֵכָר.  {ר}<BR>
<A NAME="13"> </A>
<B>יג</B> יַרְכִּבֵהוּ עַל-במותי (בָּמֳתֵי) אָרֶץ,  {ס}  וַיֹּאכַל תְּנוּבֹת שָׂדָי;  {ר}<BR> וַיֵּנִקֵהוּ דְבַשׁ מִסֶּלַע,  {ס}  וְשֶׁמֶן מֵחַלְמִישׁ צוּר.  {ר}<BR>
<A NAME="14"> </A>
<B>יד</B> חֶמְאַת בָּקָר וַחֲלֵב צֹאן,  {ס}  עִם-חֵלֶב כָּרִים וְאֵילִים  {ר}<BR> בְּנֵי-בָשָׁן וְעַתּוּדִים,  {ס}  עִם-חֵלֶב, כִּלְיוֹת חִטָּה;  {ר}<BR> וְדַם-עֵנָב, תִּשְׁתֶּה-חָמֶר.  {ס} 
<A NAME="15"> </A>
<B>טו</B> וַיִּשְׁמַן יְשֻׁרוּן וַיִּבְעָט,  {ר}<BR> שָׁמַנְתָּ עָבִיתָ כָּשִׂיתָ;  {ס}  וַיִּטֹּשׁ אֱלוֹהַּ עָשָׂהוּ,  {ר}<BR> וַיְנַבֵּל צוּר יְשֻׁעָתוֹ.  {ס} 
<A NAME="16"> </A>
<B>טז</B> יַקְנִאֻהוּ, בְּזָרִים;  {ר}<BR> בְּתוֹעֵבֹת, יַכְעִיסֻהוּ.  {ס} 
<A NAME="17"> </A>
<B>יז</B> יִזְבְּחוּ, לַשֵּׁדִים לֹא אֱלֹהַּ--  {ר}<BR> אֱלֹהִים, לֹא יְדָעוּם;  {ס}  חֲדָשִׁים מִקָּרֹב בָּאוּ,  {ר}<BR> לֹא שְׂעָרוּם אֲבֹתֵיכֶם.  {ס} 
<A NAME="18"> </A>
<B>יח</B> צוּר יְלָדְךָ, תֶּשִׁ<SMALL>י</SMALL>;  {ר}<BR> וַתִּשְׁכַּח, אֵל מְחֹלְלֶךָ.  {ס} 
<A NAME="19"> </A>
<B>יט</B> וַיַּרְא יְהוָה, וַיִּנְאָץ,  {ר}<BR> מִכַּעַס בָּנָיו, וּבְנֹתָיו.  {ס} 
<A NAME="20"> </A>
<B>כ</B> וַיֹּאמֶר, אַסְתִּירָה פָנַי מֵהֶם--  {ר}<BR> אֶרְאֶה, מָה אַחֲרִיתָם:  {ס}  כִּי דוֹר תַּהְפֻּכֹת הֵמָּה,  {ר}<BR> בָּנִים לֹא-אֵמֻן בָּם.  {ס} 
<A NAME="21"> </A>
<B>כא</B> הֵם קִנְאוּנִי בְלֹא-אֵל,  {ר}<BR> כִּעֲסוּנִי בְּהַבְלֵיהֶם;  {ס}  וַאֲנִי אַקְנִיאֵם בְּלֹא-עָם,  {ר}<BR> בְּגוֹי נָבָל אַכְעִיסֵם.  {ס} 
<A NAME="22"> </A>
<B>כב</B> כִּי-אֵשׁ קָדְחָה בְאַפִּי,  {ר}<BR> וַתִּיקַד עַד-שְׁאוֹל תַּחְתִּית;  {ס}  וַתֹּאכַל אֶרֶץ וִיבֻלָהּ,  {ר}<BR> וַתְּלַהֵט מוֹסְדֵי הָרִים.  {ס} 
<A NAME="23"> </A>
<B>כג</B> אַסְפֶּה עָלֵימוֹ, רָעוֹת;  {ר}<BR> חִצַּי, אֲכַלֶּה-בָּם.  {ס} 
<A NAME="24"> </A>
<B>כד</B> מְזֵי רָעָב וּלְחֻמֵי רֶשֶׁף,  {ר}<BR> וְקֶטֶב מְרִירִי;  {ס}  וְשֶׁן-בְּהֵמֹת, אֲשַׁלַּח-בָּם,  {ר}<BR> עִם-חֲמַת, זֹחֲלֵי עָפָר.  {ס} 
<A NAME="25"> </A>
<B>כה</B> מִחוּץ, תְּשַׁכֶּל-חֶרֶב, וּמֵחֲדָרִים, אֵימָה; גַּם-בָּחוּר,  {ר}<BR> גַּם-בְּתוּלָה--יוֹנֵק, עִם-אִישׁ שֵׂיבָה.  {ס} 
<A NAME="26"> </A>
<B>כו</B> אָמַרְתִּי, אַפְאֵיהֶם;  {ר}<BR> אַשְׁבִּיתָה מֵאֱנוֹשׁ, זִכְרָם.  {ס} 
<A NAME="27"> </A>
<B>כז</B> לוּלֵי, כַּעַס אוֹיֵב אָגוּר--  {ר}<BR> פֶּן-יְנַכְּרוּ, צָרֵימוֹ:  {ס}  פֶּן-יֹאמְרוּ יָדֵנוּ רָמָה,  {ר}<BR> וְלֹא יְהוָה פָּעַל כָּל-זֹאת.  {ס} 
<A NAME="28"> </A>
<B>כח</B> כִּי-גוֹי אֹבַד עֵצוֹת, הֵמָּה;  {ר}<BR> וְאֵין בָּהֶם, תְּבוּנָה.  {ס} 
<A NAME="29"> </A>
<B>כט</B> לוּ חָכְמוּ, יַשְׂכִּילוּ זֹאת;  {ר}<BR> יָבִינוּ, לְאַחֲרִיתָם.  {ס} 
<A NAME="30"> </A>
<B>ל</B> אֵיכָה יִרְדֹּף אֶחָד, אֶלֶף,  {ר}<BR> וּשְׁנַיִם, יָנִיסוּ רְבָבָה:  {ס}  אִם-לֹא כִּי-צוּרָם מְכָרָם,  {ר}<BR> וַיהוָה הִסְגִּירָם.  {ס} 
<A NAME="31"> </A>
<B>לא</B> כִּי לֹא כְצוּרֵנוּ, צוּרָם;  {ר}<BR> וְאֹיְבֵינוּ, פְּלִילִים.  {ס} 
<A NAME="32"> </A>
<B>לב</B> כִּי-מִגֶּפֶן סְדֹם גַּפְנָם,  {ר}<BR> וּמִשַּׁדְמֹת עֲמֹרָה:  {ס}  עֲנָבֵמוֹ, עִנְּבֵי-רוֹשׁ--  {ר}<BR> אַשְׁכְּלֹת מְרֹרֹת, לָמוֹ.  {ס} 
<A NAME="33"> </A>
<B>לג</B> חֲמַת תַּנִּינִם, יֵינָם;  {ר}<BR> וְרֹאשׁ פְּתָנִים, אַכְזָר.  {ס} 
<A NAME="34"> </A>
<B>לד</B> הֲלֹא-הוּא, כָּמֻס עִמָּדִי;  {ר}<BR> חָתוּם, בְּאוֹצְרֹתָי.  {ס} 
<A NAME="35"> </A>
<B>לה</B> לִי נָקָם וְשִׁלֵּם,  {ר}<BR> לְעֵת תָּמוּט רַגְלָם:  {ס}  כִּי קָרוֹב יוֹם אֵידָם,  {ר}<BR> וְחָשׁ עֲתִדֹת לָמוֹ.  {ס} 
<A NAME="36"> </A>
<B>לו</B> כִּי-יָדִין יְהוָה עַמּוֹ,  {ר}<BR> וְעַל-עֲבָדָיו יִתְנֶחָם:  {ס}  כִּי יִרְאֶה כִּי-אָזְלַת יָד,  {ר}<BR> וְאֶפֶס עָצוּר וְעָזוּב.  {ס} 
<A NAME="37"> </A>
<B>לז</B> וְאָמַר, אֵי אֱלֹהֵימוֹ--  {ר}<BR> צוּר, חָסָיוּ בוֹ.  {ס} 
<A NAME="38"> </A>
<B>לח</B> אֲשֶׁר חֵלֶב זְבָחֵימוֹ יֹאכֵלוּ,  {ר}<BR> יִשְׁתּוּ יֵין נְסִיכָם;  {ס}  יָקוּמוּ, וְיַעְזְרֻכֶם--  {ר}<BR> יְהִי עֲלֵיכֶם, סִתְרָה.  {ס} 
<A NAME="39"> </A>
<B>לט</B> רְאוּ עַתָּה, כִּי אֲנִי אֲנִי הוּא,  {ר}<BR> וְאֵין אֱלֹהִים, עִמָּדִי:  {ס}  אֲנִי אָמִית וַאֲחַיֶּה,  {ר}<BR> מָחַצְתִּי וַאֲנִי אֶרְפָּא,  {ס}  וְאֵין מִיָּדִי, מַצִּיל.  {ר}<BR>
<A NAME="40"> </A>
<B>מ</B> כִּי-אֶשָּׂא אֶל-שָׁמַיִם, יָדִי;  {ס}  וְאָמַרְתִּי, חַי אָנֹכִי לְעֹלָם.  {ר}<BR>
<A NAME="41"> </A>
<B>מא</B> אִם-שַׁנּוֹתִי בְּרַק חַרְבִּי,  {ס}  וְתֹאחֵז בְּמִשְׁפָּט יָדִי;  {ר}<BR> אָשִׁיב נָקָם לְצָרָי,  {ס}  וְלִמְשַׂנְאַי אֲשַׁלֵּם.  {ר}<BR>
<A NAME="42"> </A>
<B>מב</B> אַשְׁכִּיר חִצַּי מִדָּם,  {ס}  וְחַרְבִּי תֹּאכַל בָּשָׂר;  {ר}<BR> מִדַּם חָלָל וְשִׁבְיָה,  {ס}  מֵרֹאשׁ פַּרְעוֹת אוֹיֵב.  {ר}<BR>
<A NAME="43"> </A>
<B>מג</B> הַרְנִינוּ גוֹיִם עַמּוֹ,  {ס}  כִּי דַם-עֲבָדָיו יִקּוֹם;  {ר}<BR> וְנָקָם יָשִׁיב לְצָרָיו,  {ס}  וְכִפֶּר אַדְמָתוֹ עַמּוֹ.  {ר}{ש}</P>
<A NAME="44"> </A>
<P><B>מד</B> וַיָּבֹא מֹשֶׁה, וַיְדַבֵּר אֶת-כָּל-דִּבְרֵי הַשִּׁירָה-הַזֹּאת--בְּאָזְנֵי הָעָם:  הוּא, וְהוֹשֵׁעַ בִּן-נוּן. 
<A NAME="45"> </A>
<B>מה</B> וַיְכַל מֹשֶׁה, לְדַבֵּר אֶת-כָּל-הַדְּבָרִים הָאֵלֶּה--אֶל-כָּל-יִשְׂרָאֵל. 
<A NAME="46"> </A>
<B>מו</B> וַיֹּאמֶר אֲלֵהֶם, שִׂימוּ לְבַבְכֶם, לְכָל-הַדְּבָרִים, אֲשֶׁר אָנֹכִי מֵעִיד בָּכֶם הַיּוֹם:  אֲשֶׁר תְּצַוֻּם, אֶת-בְּנֵיכֶם, לִשְׁמֹר לַעֲשׂוֹת, אֶת-כָּל-דִּבְרֵי הַתּוֹרָה הַזֹּאת. 
<A NAME="47"> </A>
<B>מז</B> כִּי לֹא-דָבָר רֵק הוּא, מִכֶּם--כִּי-הוּא, חַיֵּיכֶם; וּבַדָּבָר הַזֶּה, תַּאֲרִיכוּ יָמִים עַל-הָאֲדָמָה, אֲשֶׁר אַתֶּם עֹבְרִים אֶת-הַיַּרְדֵּן שָׁמָּה, לְרִשְׁתָּהּ.  {פ}<BR>
<A NAME="48"> </A>
<B>מח</B> וַיְדַבֵּר יְהוָה אֶל-מֹשֶׁה, בְּעֶצֶם הַיּוֹם הַזֶּה לֵאמֹר. 
<A NAME="49"> </A>
<B>מט</B> עֲלֵה אֶל-הַר הָעֲבָרִים הַזֶּה הַר-נְבוֹ, אֲשֶׁר בְּאֶרֶץ מוֹאָב, אֲשֶׁר, עַל-פְּנֵי יְרֵחוֹ; וּרְאֵה אֶת-אֶרֶץ כְּנַעַן, אֲשֶׁר אֲנִי נֹתֵן לִבְנֵי יִשְׂרָאֵל לַאֲחֻזָּה. 
<A NAME="50"> </A>
<B>נ</B> וּמֻת, בָּהָר אֲשֶׁר אַתָּה עֹלֶה שָׁמָּה, וְהֵאָסֵף, אֶל-עַמֶּיךָ:  כַּאֲשֶׁר-מֵת אַהֲרֹן אָחִיךָ, בְּהֹר הָהָר, וַיֵּאָסֶף, אֶל-עַמָּיו. 
<A NAME="51"> </A>
<B>נא</B> עַל אֲשֶׁר מְעַלְתֶּם בִּי, בְּתוֹךְ בְּנֵי יִשְׂרָאֵל, בְּמֵי-מְרִיבַת קָדֵשׁ, מִדְבַּר-צִן--עַל אֲשֶׁר לֹא-קִדַּשְׁתֶּם אוֹתִי, בְּתוֹךְ בְּנֵי יִשְׂרָאֵל. 
<A NAME="52"> </A>
<B>נב</B> כִּי מִנֶּגֶד, תִּרְאֶה אֶת-הָאָרֶץ; וְשָׁמָּה, לֹא תָבוֹא--אֶל-הָאָרֶץ, אֲשֶׁר-אֲנִי נֹתֵן לִבְנֵי יִשְׂרָאֵל.  {פ}</P>

<HR>
<P CLASS=s>
<A HREF="t0.htm">תנ"ך</A> -
דברים - <A HREF="t05.htm">הכול</A><BR>פרק
<A HREF="t0501.htm">א</A>
<A HREF="t0502.htm">ב</A>
<A HREF="t0503.htm">ג</A>
<A HREF="t0504.htm">ד</A>
<A HREF="t0505.htm">ה</A>
<A HREF="t0506.htm">ו</A>
<A HREF="t0507.htm">ז</A>
<A HREF="t0508.htm">ח</A>
<A HREF="t0509.htm">ט</A>
<A HREF="t0510.htm">י</A>
<A HREF="t0511.htm">יא</A>
<A HREF="t0512.htm">יב</A>
<A HREF="t0513.htm">יג</A>
<A HREF="t0514.htm">יד</A>
<A HREF="t0515.htm">טו</A>
<A HREF="t0516.htm">טז</A>
<A HREF="t0517.htm">יז</A>
<A HREF="t0518.htm">יח</A>
<A HREF="t0519.htm">יט</A>
<A HREF="t0520.htm">כ</A>
<A HREF="t0521.htm">כא</A>
<A HREF="t0522.htm">כב</A>
<A HREF="t0523.htm">כג</A>
<A HREF="t0524.htm">כד</A>
<A HREF="t0525.htm">כה</A>
<A HREF="t0526.htm">כו</A>
<A HREF="t0527.htm">כז</A>
<A HREF="t0528.htm">כח</A>
<A HREF="t0529.htm">כט</A>
<A HREF="t0530.htm">ל</A>
<A HREF="t0531.htm">לא</A>
לב
<A HREF="t0533.htm">לג</A>
<A HREF="t0534.htm">לד</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t0532')</SCRIPT></P>
</BODY></HTML>
