<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - במדבר פרק יא</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
במדבר - <A HREF="t04.htm">הכול</A><BR>פרק
<A HREF="t0401.htm">א</A>
<A HREF="t0402.htm">ב</A>
<A HREF="t0403.htm">ג</A>
<A HREF="t0404.htm">ד</A>
<A HREF="t0405.htm">ה</A>
<A HREF="t0406.htm">ו</A>
<A HREF="t0407.htm">ז</A>
<A HREF="t0408.htm">ח</A>
<A HREF="t0409.htm">ט</A>
<A HREF="t0410.htm">י</A>
יא
<A HREF="t0412.htm">יב</A>
<A HREF="t0413.htm">יג</A>
<A HREF="t0414.htm">יד</A>
<A HREF="t0415.htm">טו</A>
<A HREF="t0416.htm">טז</A>
<A HREF="t0417.htm">יז</A>
<A HREF="t0418.htm">יח</A>
<A HREF="t0419.htm">יט</A>
<A HREF="t0420.htm">כ</A>
<A HREF="t0421.htm">כא</A>
<A HREF="t0422.htm">כב</A>
<A HREF="t0423.htm">כג</A>
<A HREF="t0424.htm">כד</A>
<A HREF="t0425.htm">כה</A>
<A HREF="t0426.htm">כו</A>
<A HREF="t0427.htm">כז</A>
<A HREF="t0428.htm">כח</A>
<A HREF="t0429.htm">כט</A>
<A HREF="t0430.htm">ל</A>
<A HREF="t0431.htm">לא</A>
<A HREF="t0432.htm">לב</A>
<A HREF="t0433.htm">לג</A>
<A HREF="t0434.htm">לד</A>
<A HREF="t0435.htm">לה</A>
<A HREF="t0436.htm">לו</A>
<BR>
 <BR>
<A HREF="http://www.mechon-mamre.org/mp3/t0411.mp3" TARGET="_blank">האזנה לפרק זה</A>
</P>
<HR>

<H1>במדבר פרק יא</H1>

<A NAME="1"> </A>
<P><B>א</B> וַיְהִי הָעָם כְּמִתְאֹנְנִים, רַע בְּאָזְנֵי יְהוָה; וַיִּשְׁמַע יְהוָה, וַיִּחַר אַפּוֹ, וַתִּבְעַר-בָּם אֵשׁ יְהוָה, וַתֹּאכַל בִּקְצֵה הַמַּחֲנֶה. 
<A NAME="2"> </A>
<B>ב</B> וַיִּצְעַק הָעָם, אֶל-מֹשֶׁה; וַיִּתְפַּלֵּל מֹשֶׁה אֶל-יְהוָה, וַתִּשְׁקַע הָאֵשׁ. 
<A NAME="3"> </A>
<B>ג</B> וַיִּקְרָא שֵׁם-הַמָּקוֹם הַהוּא, תַּבְעֵרָה:  כִּי-בָעֲרָה בָם, אֵשׁ יְהוָה. 
<A NAME="4"> </A>
<B>ד</B> וְהָאסַפְסֻף אֲשֶׁר בְּקִרְבּוֹ, הִתְאַוּוּ תַּאֲוָה; וַיָּשֻׁבוּ וַיִּבְכּוּ, גַּם בְּנֵי יִשְׂרָאֵל, וַיֹּאמְרוּ, מִי יַאֲכִלֵנוּ בָּשָׂר. 
<A NAME="5"> </A>
<B>ה</B> זָכַרְנוּ, אֶת-הַדָּגָה, אֲשֶׁר-נֹאכַל בְּמִצְרַיִם, חִנָּם; אֵת הַקִּשֻּׁאִים, וְאֵת הָאֲבַטִּחִים, וְאֶת-הֶחָצִיר וְאֶת-הַבְּצָלִים, וְאֶת-הַשּׁוּמִים. 
<A NAME="6"> </A>
<B>ו</B> וְעַתָּה נַפְשֵׁנוּ יְבֵשָׁה, אֵין כֹּל--בִּלְתִּי, אֶל-הַמָּן עֵינֵינוּ. 
<A NAME="7"> </A>
<B>ז</B> וְהַמָּן, כִּזְרַע-גַּד הוּא; וְעֵינוֹ, כְּעֵין הַבְּדֹלַח. 
<A NAME="8"> </A>
<B>ח</B> שָׁטוּ הָעָם וְלָקְטוּ וְטָחֲנוּ בָרֵחַיִם, אוֹ דָכוּ בַּמְּדֹכָה, וּבִשְּׁלוּ בַּפָּרוּר, וְעָשׂוּ אֹתוֹ עֻגוֹת; וְהָיָה טַעְמוֹ, כְּטַעַם לְשַׁד הַשָּׁמֶן. 
<A NAME="9"> </A>
<B>ט</B> וּבְרֶדֶת הַטַּל עַל-הַמַּחֲנֶה, לָיְלָה, יֵרֵד הַמָּן, עָלָיו. 
<A NAME="10"> </A>
<B>י</B> וַיִּשְׁמַע מֹשֶׁה אֶת-הָעָם, בֹּכֶה לְמִשְׁפְּחֹתָיו--אִישׁ, לְפֶתַח אָהֳלוֹ; וַיִּחַר-אַף יְהוָה מְאֹד, וּבְעֵינֵי מֹשֶׁה רָע. 
<A NAME="11"> </A>
<B>יא</B> וַיֹּאמֶר מֹשֶׁה אֶל-יְהוָה, לָמָה הֲרֵעֹתָ לְעַבְדֶּךָ, וְלָמָּה לֹא-מָצָתִי חֵן, בְּעֵינֶיךָ:  לָשׂוּם, אֶת-מַשָּׂא כָּל-הָעָם הַזֶּה--עָלָי. 
<A NAME="12"> </A>
<B>יב</B> הֶאָנֹכִי הָרִיתִי, אֵת כָּל-הָעָם הַזֶּה--אִם-אָנֹכִי, יְלִדְתִּיהוּ:  כִּי-תֹאמַר אֵלַי שָׂאֵהוּ בְחֵיקֶךָ, כַּאֲשֶׁר יִשָּׂא הָאֹמֵן אֶת-הַיֹּנֵק, עַל הָאֲדָמָה, אֲשֶׁר נִשְׁבַּעְתָּ לַאֲבֹתָיו. 
<A NAME="13"> </A>
<B>יג</B> מֵאַיִן לִי בָּשָׂר, לָתֵת לְכָל-הָעָם הַזֶּה:  כִּי-יִבְכּוּ עָלַי לֵאמֹר, תְּנָה-לָּנוּ בָשָׂר וְנֹאכֵלָה. 
<A NAME="14"> </A>
<B>יד</B> לֹא-אוּכַל אָנֹכִי לְבַדִּי, לָשֵׂאת אֶת-כָּל-הָעָם הַזֶּה:  כִּי כָבֵד, מִמֶּנִּי. 
<A NAME="15"> </A>
<B>טו</B> וְאִם-כָּכָה אַתְּ-עֹשֶׂה לִּי, הָרְגֵנִי נָא הָרֹג--אִם-מָצָאתִי חֵן, בְּעֵינֶיךָ; וְאַל-אֶרְאֶה, בְּרָעָתִי.  {פ}<BR>
<A NAME="16"> </A>
<B>טז</B> וַיֹּאמֶר יְהוָה אֶל-מֹשֶׁה, אֶסְפָה-לִּי שִׁבְעִים אִישׁ מִזִּקְנֵי יִשְׂרָאֵל, אֲשֶׁר יָדַעְתָּ, כִּי-הֵם זִקְנֵי הָעָם וְשֹׁטְרָיו; וְלָקַחְתָּ אֹתָם אֶל-אֹהֶל מוֹעֵד, וְהִתְיַצְּבוּ שָׁם עִמָּךְ. 
<A NAME="17"> </A>
<B>יז</B> וְיָרַדְתִּי, וְדִבַּרְתִּי עִמְּךָ שָׁם, וְאָצַלְתִּי מִן-הָרוּחַ אֲשֶׁר עָלֶיךָ, וְשַׂמְתִּי עֲלֵיהֶם; וְנָשְׂאוּ אִתְּךָ בְּמַשָּׂא הָעָם, וְלֹא-תִשָּׂא אַתָּה לְבַדֶּךָ. 
<A NAME="18"> </A>
<B>יח</B> וְאֶל-הָעָם תֹּאמַר הִתְקַדְּשׁוּ לְמָחָר, וַאֲכַלְתֶּם בָּשָׂר--כִּי בְּכִיתֶם בְּאָזְנֵי יְהוָה לֵאמֹר מִי יַאֲכִלֵנוּ בָּשָׂר, כִּי-טוֹב לָנוּ בְּמִצְרָיִם; וְנָתַן יְהוָה לָכֶם בָּשָׂר, וַאֲכַלְתֶּם. 
<A NAME="19"> </A>
<B>יט</B> לֹא יוֹם אֶחָד תֹּאכְלוּן, וְלֹא יוֹמָיִם; וְלֹא חֲמִשָּׁה יָמִים, וְלֹא עֲשָׂרָה יָמִים, וְלֹא, עֶשְׂרִים יוֹם. 
<A NAME="20"> </A>
<B>כ</B> עַד חֹדֶשׁ יָמִים, עַד אֲשֶׁר-יֵצֵא מֵאַפְּכֶם, וְהָיָה לָכֶם, לְזָרָא:  יַעַן, כִּי-מְאַסְתֶּם אֶת-יְהוָה אֲשֶׁר בְּקִרְבְּכֶם, וַתִּבְכּוּ לְפָנָיו לֵאמֹר, לָמָּה זֶּה יָצָאנוּ מִמִּצְרָיִם. 
<A NAME="21"> </A>
<B>כא</B> וַיֹּאמֶר, מֹשֶׁה, שֵׁשׁ-מֵאוֹת אֶלֶף רַגְלִי, הָעָם אֲשֶׁר אָנֹכִי בְּקִרְבּוֹ; וְאַתָּה אָמַרְתָּ, בָּשָׂר אֶתֵּן לָהֶם, וְאָכְלוּ, חֹדֶשׁ יָמִים. 
<A NAME="22"> </A>
<B>כב</B> הֲצֹאן וּבָקָר יִשָּׁחֵט לָהֶם, וּמָצָא לָהֶם; אִם אֶת-כָּל-דְּגֵי הַיָּם יֵאָסֵף לָהֶם, וּמָצָא לָהֶם.  {פ}<BR>
<A NAME="23"> </A>
<B>כג</B> וַיֹּאמֶר יְהוָה אֶל-מֹשֶׁה, הֲיַד יְהוָה תִּקְצָר; עַתָּה תִרְאֶה הֲיִקְרְךָ דְבָרִי, אִם-לֹא. 
<A NAME="24"> </A>
<B>כד</B> וַיֵּצֵא מֹשֶׁה--וַיְדַבֵּר אֶל-הָעָם, אֵת דִּבְרֵי יְהוָה; וַיֶּאֱסֹף שִׁבְעִים אִישׁ, מִזִּקְנֵי הָעָם, וַיַּעֲמֵד אֹתָם, סְבִיבֹת הָאֹהֶל. 
<A NAME="25"> </A>
<B>כה</B> וַיֵּרֶד יְהוָה בֶּעָנָן, וַיְדַבֵּר אֵלָיו, וַיָּאצֶל מִן-הָרוּחַ אֲשֶׁר עָלָיו, וַיִּתֵּן עַל-שִׁבְעִים אִישׁ הַזְּקֵנִים; וַיְהִי, כְּנוֹחַ עֲלֵיהֶם הָרוּחַ, וַיִּתְנַבְּאוּ, וְלֹא יָסָפוּ. 
<A NAME="26"> </A>
<B>כו</B> וַיִּשָּׁאֲרוּ שְׁנֵי-אֲנָשִׁים בַּמַּחֲנֶה שֵׁם הָאֶחָד אֶלְדָּד וְשֵׁם הַשֵּׁנִי מֵידָד וַתָּנַח עֲלֵהֶם הָרוּחַ, וְהֵמָּה בַּכְּתֻבִים, וְלֹא יָצְאוּ, הָאֹהֱלָה; וַיִּתְנַבְּאוּ, בַּמַּחֲנֶה. 
<A NAME="27"> </A>
<B>כז</B> וַיָּרָץ הַנַּעַר, וַיַּגֵּד לְמֹשֶׁה וַיֹּאמַר:  אֶלְדָּד וּמֵידָד, מִתְנַבְּאִים בַּמַּחֲנֶה. 
<A NAME="28"> </A>
<B>כח</B> וַיַּעַן יְהוֹשֻׁעַ בִּן-נוּן, מְשָׁרֵת מֹשֶׁה מִבְּחֻרָיו--וַיֹּאמַר:  אֲדֹנִי מֹשֶׁה, כְּלָאֵם. 
<A NAME="29"> </A>
<B>כט</B> וַיֹּאמֶר לוֹ מֹשֶׁה, הַמְקַנֵּא אַתָּה לִי; וּמִי יִתֵּן כָּל-עַם יְהוָה, נְבִיאִים--כִּי-יִתֵּן יְהוָה אֶת-רוּחוֹ, עֲלֵיהֶם. 
<A NAME="30"> </A>
<B>ל</B> וַיֵּאָסֵף מֹשֶׁה, אֶל-הַמַּחֲנֶה--הוּא, וְזִקְנֵי יִשְׂרָאֵל. 
<A NAME="31"> </A>
<B>לא</B> וְרוּחַ נָסַע מֵאֵת יְהוָה, וַיָּגָז שַׂלְוִים מִן-הַיָּם, וַיִּטֹּשׁ עַל-הַמַּחֲנֶה כְּדֶרֶךְ יוֹם כֹּה וּכְדֶרֶךְ יוֹם כֹּה, סְבִיבוֹת הַמַּחֲנֶה--וּכְאַמָּתַיִם, עַל-פְּנֵי הָאָרֶץ. 
<A NAME="32"> </A>
<B>לב</B> וַיָּקָם הָעָם כָּל-הַיּוֹם הַהוּא וְכָל-הַלַּיְלָה וְכֹל יוֹם הַמָּחֳרָת, וַיַּאַסְפוּ אֶת-הַשְּׂלָו--הַמַּמְעִיט, אָסַף עֲשָׂרָה חֳמָרִים; וַיִּשְׁטְחוּ לָהֶם שָׁטוֹחַ, סְבִיבוֹת הַמַּחֲנֶה. 
<A NAME="33"> </A>
<B>לג</B> הַבָּשָׂר, עוֹדֶנּוּ בֵּין שִׁנֵּיהֶם--טֶרֶם, יִכָּרֵת; וְאַף יְהוָה, חָרָה בָעָם, וַיַּךְ יְהוָה בָּעָם, מַכָּה רַבָּה מְאֹד. 
<A NAME="34"> </A>
<B>לד</B> וַיִּקְרָא אֶת-שֵׁם-הַמָּקוֹם הַהוּא, קִבְרוֹת הַתַּאֲוָה:  כִּי-שָׁם, קָבְרוּ, אֶת-הָעָם, הַמִּתְאַוִּים. 
<A NAME="35"> </A>
<B>לה</B> מִקִּבְרוֹת הַתַּאֲוָה נָסְעוּ הָעָם, חֲצֵרוֹת; וַיִּהְיוּ, בַּחֲצֵרוֹת.  {פ}</P>

<HR>
<P CLASS=s>
<A HREF="t0.htm">תנ"ך</A> -
במדבר - <A HREF="t04.htm">הכול</A><BR>פרק
<A HREF="t0401.htm">א</A>
<A HREF="t0402.htm">ב</A>
<A HREF="t0403.htm">ג</A>
<A HREF="t0404.htm">ד</A>
<A HREF="t0405.htm">ה</A>
<A HREF="t0406.htm">ו</A>
<A HREF="t0407.htm">ז</A>
<A HREF="t0408.htm">ח</A>
<A HREF="t0409.htm">ט</A>
<A HREF="t0410.htm">י</A>
יא
<A HREF="t0412.htm">יב</A>
<A HREF="t0413.htm">יג</A>
<A HREF="t0414.htm">יד</A>
<A HREF="t0415.htm">טו</A>
<A HREF="t0416.htm">טז</A>
<A HREF="t0417.htm">יז</A>
<A HREF="t0418.htm">יח</A>
<A HREF="t0419.htm">יט</A>
<A HREF="t0420.htm">כ</A>
<A HREF="t0421.htm">כא</A>
<A HREF="t0422.htm">כב</A>
<A HREF="t0423.htm">כג</A>
<A HREF="t0424.htm">כד</A>
<A HREF="t0425.htm">כה</A>
<A HREF="t0426.htm">כו</A>
<A HREF="t0427.htm">כז</A>
<A HREF="t0428.htm">כח</A>
<A HREF="t0429.htm">כט</A>
<A HREF="t0430.htm">ל</A>
<A HREF="t0431.htm">לא</A>
<A HREF="t0432.htm">לב</A>
<A HREF="t0433.htm">לג</A>
<A HREF="t0434.htm">לד</A>
<A HREF="t0435.htm">לה</A>
<A HREF="t0436.htm">לו</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t0411')</SCRIPT></P>
</BODY></HTML>
