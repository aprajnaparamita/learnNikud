<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - יהושוע פרק יד</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
יהושוע - <A HREF="t06.htm">הכול</A><BR>פרק
<A HREF="t0601.htm">א</A>
<A HREF="t0602.htm">ב</A>
<A HREF="t0603.htm">ג</A>
<A HREF="t0604.htm">ד</A>
<A HREF="t0605.htm">ה</A>
<A HREF="t0606.htm">ו</A>
<A HREF="t0607.htm">ז</A>
<A HREF="t0608.htm">ח</A>
<A HREF="t0609.htm">ט</A>
<A HREF="t0610.htm">י</A>
<A HREF="t0611.htm">יא</A>
<A HREF="t0612.htm">יב</A>
<A HREF="t0613.htm">יג</A>
יד
<A HREF="t0615.htm">טו</A>
<A HREF="t0616.htm">טז</A>
<A HREF="t0617.htm">יז</A>
<A HREF="t0618.htm">יח</A>
<A HREF="t0619.htm">יט</A>
<A HREF="t0620.htm">כ</A>
<A HREF="t0621.htm">כא</A>
<A HREF="t0622.htm">כב</A>
<A HREF="t0623.htm">כג</A>
<A HREF="t0624.htm">כד</A>
<BR>
 <BR>
<A HREF="http://www.mechon-mamre.org/mp3/t0614.mp3" TARGET="_blank">האזנה לפרק זה</A>
</P>
<HR>

<H1>יהושוע פרק יד</H1>

<A NAME="1"> </A>
<P><B>א</B> וְאֵלֶּה אֲשֶׁר-נָחֲלוּ בְנֵי-יִשְׂרָאֵל, בְּאֶרֶץ כְּנָעַן--אֲשֶׁר נִחֲלוּ אוֹתָם, אֶלְעָזָר הַכֹּהֵן וִיהוֹשֻׁעַ בִּן-נוּן, וְרָאשֵׁי אֲבוֹת הַמַּטּוֹת, לִבְנֵי יִשְׂרָאֵל. 
<A NAME="2"> </A>
<B>ב</B> בְּגוֹרַל, נַחֲלָתָם, כַּאֲשֶׁר צִוָּה יְהוָה בְּיַד-מֹשֶׁה, לְתִשְׁעַת הַמַּטּוֹת וַחֲצִי הַמַּטֶּה. 
<A NAME="3"> </A>
<B>ג</B> כִּי-נָתַן מֹשֶׁה נַחֲלַת שְׁנֵי הַמַּטּוֹת, וַחֲצִי הַמַּטֶּה, מֵעֵבֶר, לַיַּרְדֵּן; וְלַלְוִיִּם--לֹא-נָתַן נַחֲלָה, בְּתוֹכָם. 
<A NAME="4"> </A>
<B>ד</B> כִּי-הָיוּ בְנֵי-יוֹסֵף שְׁנֵי מַטּוֹת, מְנַשֶּׁה וְאֶפְרָיִם; וְלֹא-נָתְנוּ חֵלֶק לַלְוִיִּם בָּאָרֶץ, כִּי אִם-עָרִים לָשֶׁבֶת, וּמִגְרְשֵׁיהֶם, לְמִקְנֵיהֶם וּלְקִנְיָנָם. 
<A NAME="5"> </A>
<B>ה</B> כַּאֲשֶׁר צִוָּה יְהוָה אֶת-מֹשֶׁה, כֵּן עָשׂוּ בְּנֵי יִשְׂרָאֵל; וַיַּחְלְקוּ, אֶת-הָאָרֶץ.  {פ}<BR>
<A NAME="6"> </A>
<B>ו</B> וַיִּגְּשׁוּ בְנֵי-יְהוּדָה אֶל-יְהוֹשֻׁעַ, בַּגִּלְגָּל, וַיֹּאמֶר אֵלָיו, כָּלֵב בֶּן-יְפֻנֶּה הַקְּנִזִּי:  אַתָּה יָדַעְתָּ אֶת-הַדָּבָר אֲשֶׁר-דִּבֶּר יְהוָה אֶל-מֹשֶׁה אִישׁ-הָאֱלֹהִים, עַל אֹדוֹתַי וְעַל אֹדוֹתֶיךָ--בְּקָדֵשׁ בַּרְנֵעַ. 
<A NAME="7"> </A>
<B>ז</B> בֶּן-אַרְבָּעִים שָׁנָה אָנֹכִי, בִּשְׁלֹחַ מֹשֶׁה עֶבֶד-יְהוָה אֹתִי מִקָּדֵשׁ בַּרְנֵעַ--לְרַגֵּל אֶת-הָאָרֶץ; וָאָשֵׁב אֹתוֹ דָּבָר, כַּאֲשֶׁר עִם-לְבָבִי. 
<A NAME="8"> </A>
<B>ח</B> וְאַחַי אֲשֶׁר עָלוּ עִמִּי, הִמְסִיו אֶת-לֵב הָעָם; וְאָנֹכִי מִלֵּאתִי, אַחֲרֵי יְהוָה אֱלֹהָי. 
<A NAME="9"> </A>
<B>ט</B> וַיִּשָּׁבַע מֹשֶׁה, בַּיּוֹם הַהוּא לֵאמֹר, אִם-לֹא הָאָרֶץ אֲשֶׁר דָּרְכָה רַגְלְךָ בָּהּ, לְךָ תִהְיֶה לְנַחֲלָה וּלְבָנֶיךָ עַד-עוֹלָם:  כִּי מִלֵּאתָ, אַחֲרֵי יְהוָה אֱלֹהָי. 
<A NAME="10"> </A>
<B>י</B> וְעַתָּה, הִנֵּה הֶחֱיָה יְהוָה אוֹתִי כַּאֲשֶׁר דִּבֵּר, זֶה אַרְבָּעִים וְחָמֵשׁ שָׁנָה מֵאָז דִּבֶּר יְהוָה אֶת-הַדָּבָר הַזֶּה אֶל-מֹשֶׁה, אֲשֶׁר-הָלַךְ יִשְׂרָאֵל בַּמִּדְבָּר; וְעַתָּה הִנֵּה אָנֹכִי הַיּוֹם, בֶּן-חָמֵשׁ וּשְׁמֹנִים שָׁנָה. 
<A NAME="11"> </A>
<B>יא</B> עוֹדֶנִּי הַיּוֹם חָזָק, כַּאֲשֶׁר בְּיוֹם שְׁלֹחַ אוֹתִי מֹשֶׁה--כְּכֹחִי אָז, וּכְכֹחִי עָתָּה:  לַמִּלְחָמָה, וְלָצֵאת וְלָבוֹא. 
<A NAME="12"> </A>
<B>יב</B> וְעַתָּה, תְּנָה-לִּי אֶת-הָהָר הַזֶּה, אֲשֶׁר-דִּבֶּר יְהוָה, בַּיּוֹם הַהוּא:  כִּי אַתָּה-שָׁמַעְתָּ בַיּוֹם הַהוּא כִּי-עֲנָקִים שָׁם, וְעָרִים גְּדֹלוֹת בְּצֻרוֹת--אוּלַי יְהוָה אוֹתִי וְהוֹרַשְׁתִּים, כַּאֲשֶׁר דִּבֶּר יְהוָה. 
<A NAME="13"> </A>
<B>יג</B> וַיְבָרְכֵהוּ, יְהוֹשֻׁעַ; וַיִּתֵּן אֶת-חֶבְרוֹן לְכָלֵב בֶּן-יְפֻנֶּה, לְנַחֲלָה. 
<A NAME="14"> </A>
<B>יד</B> עַל-כֵּן הָיְתָה-חֶבְרוֹן לְכָלֵב בֶּן-יְפֻנֶּה הַקְּנִזִּי, לְנַחֲלָה, עַד, הַיּוֹם הַזֶּה--יַעַן, אֲשֶׁר מִלֵּא, אַחֲרֵי, יְהוָה אֱלֹהֵי יִשְׂרָאֵל. 
<A NAME="15"> </A>
<B>טו</B> וְשֵׁם חֶבְרוֹן לְפָנִים קִרְיַת אַרְבַּע, הָאָדָם הַגָּדוֹל בָּעֲנָקִים הוּא; וְהָאָרֶץ שָׁקְטָה, מִמִּלְחָמָה.  {פ}</P>

<HR>
<P CLASS=s>
<A HREF="t0.htm">תנ"ך</A> -
יהושוע - <A HREF="t06.htm">הכול</A><BR>פרק
<A HREF="t0601.htm">א</A>
<A HREF="t0602.htm">ב</A>
<A HREF="t0603.htm">ג</A>
<A HREF="t0604.htm">ד</A>
<A HREF="t0605.htm">ה</A>
<A HREF="t0606.htm">ו</A>
<A HREF="t0607.htm">ז</A>
<A HREF="t0608.htm">ח</A>
<A HREF="t0609.htm">ט</A>
<A HREF="t0610.htm">י</A>
<A HREF="t0611.htm">יא</A>
<A HREF="t0612.htm">יב</A>
<A HREF="t0613.htm">יג</A>
יד
<A HREF="t0615.htm">טו</A>
<A HREF="t0616.htm">טז</A>
<A HREF="t0617.htm">יז</A>
<A HREF="t0618.htm">יח</A>
<A HREF="t0619.htm">יט</A>
<A HREF="t0620.htm">כ</A>
<A HREF="t0621.htm">כא</A>
<A HREF="t0622.htm">כב</A>
<A HREF="t0623.htm">כג</A>
<A HREF="t0624.htm">כד</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t0614')</SCRIPT></P>
</BODY></HTML>
