<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - מלכים ב פרק י</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
מלכים - <A HREF="t09.htm">הכול</A><BR>מלכים א פרק
<A HREF="t09a01.htm">א</A>
<A HREF="t09a02.htm">ב</A>
<A HREF="t09a03.htm">ג</A>
<A HREF="t09a04.htm">ד</A>
<A HREF="t09a05.htm">ה</A>
<A HREF="t09a06.htm">ו</A>
<A HREF="t09a07.htm">ז</A>
<A HREF="t09a08.htm">ח</A>
<A HREF="t09a09.htm">ט</A>
<A HREF="t09a10.htm">י</A>
<A HREF="t09a11.htm">יא</A>
<A HREF="t09a12.htm">יב</A>
<A HREF="t09a13.htm">יג</A>
<A HREF="t09a14.htm">יד</A>
<A HREF="t09a15.htm">טו</A>
<A HREF="t09a16.htm">טז</A>
<A HREF="t09a17.htm">יז</A>
<A HREF="t09a18.htm">יח</A>
<A HREF="t09a19.htm">יט</A>
<A HREF="t09a20.htm">כ</A>
<A HREF="t09a21.htm">כא</A>
<A HREF="t09a22.htm">כב</A>
- מלכים ב פרק
<A HREF="t09b01.htm">א</A>
<A HREF="t09b02.htm">ב</A>
<A HREF="t09b03.htm">ג</A>
<A HREF="t09b04.htm">ד</A>
<A HREF="t09b05.htm">ה</A>
<A HREF="t09b06.htm">ו</A>
<A HREF="t09b07.htm">ז</A>
<A HREF="t09b08.htm">ח</A>
<A HREF="t09b09.htm">ט</A>
י
<A HREF="t09b11.htm">יא</A>
<A HREF="t09b12.htm">יב</A>
<A HREF="t09b13.htm">יג</A>
<A HREF="t09b14.htm">יד</A>
<A HREF="t09b15.htm">טו</A>
<A HREF="t09b16.htm">טז</A>
<A HREF="t09b17.htm">יז</A>
<A HREF="t09b18.htm">יח</A>
<A HREF="t09b19.htm">יט</A>
<A HREF="t09b20.htm">כ</A>
<A HREF="t09b21.htm">כא</A>
<A HREF="t09b22.htm">כב</A>
<A HREF="t09b23.htm">כג</A>
<A HREF="t09b24.htm">כד</A>
<A HREF="t09b25.htm">כה</A>
<BR>
 <BR>
<A HREF="http://www.mechon-mamre.org/mp3/t09b10.mp3" TARGET="_blank">האזנה לפרק זה</A>
</P>
<HR>

<H1>מלכים ב פרק י</H1>

<A NAME="1"> </A>
<P><B>א</B> וּלְאַחְאָב שִׁבְעִים בָּנִים, בְּשֹׁמְרוֹן; וַיִּכְתֹּב יֵהוּא סְפָרִים וַיִּשְׁלַח שֹׁמְרוֹן, אֶל-שָׂרֵי יִזְרְעֶאל הַזְּקֵנִים, וְאֶל-הָאֹמְנִים אַחְאָב, לֵאמֹר. 
<A NAME="2"> </A>
<B>ב</B> וְעַתָּה, כְּבֹא הַסֵּפֶר הַזֶּה אֲלֵיכֶם, וְאִתְּכֶם, בְּנֵי אֲדֹנֵיכֶם; וְאִתְּכֶם הָרֶכֶב וְהַסּוּסִים, וְעִיר מִבְצָר וְהַנָּשֶׁק. 
<A NAME="3"> </A>
<B>ג</B> וּרְאִיתֶם הַטּוֹב וְהַיָּשָׁר, מִבְּנֵי אֲדֹנֵיכֶם, וְשַׂמְתֶּם, עַל-כִּסֵּא אָבִיו; וְהִלָּחֲמוּ, עַל-בֵּית אֲדֹנֵיכֶם. 
<A NAME="4"> </A>
<B>ד</B> וַיִּרְאוּ, מְאֹד מְאֹד, וַיֹּאמְרוּ, הִנֵּה שְׁנֵי הַמְּלָכִים לֹא עָמְדוּ לְפָנָיו; וְאֵיךְ, נַעֲמֹד אֲנָחְנוּ. 
<A NAME="5"> </A>
<B>ה</B> וַיִּשְׁלַח אֲשֶׁר-עַל-הַבַּיִת וַאֲשֶׁר עַל-הָעִיר וְהַזְּקֵנִים וְהָאֹמְנִים אֶל-יֵהוּא לֵאמֹר, עֲבָדֶיךָ אֲנַחְנוּ, וְכֹל אֲשֶׁר-תֹּאמַר אֵלֵינוּ, נַעֲשֶׂה:  לֹא-נַמְלִךְ אִישׁ, הַטּוֹב בְּעֵינֶיךָ עֲשֵׂה. 
<A NAME="6"> </A>
<B>ו</B> וַיִּכְתֹּב אֲלֵיהֶם סֵפֶר שֵׁנִית לֵאמֹר, אִם-לִי אַתֶּם וּלְקֹלִי אַתֶּם שֹׁמְעִים קְחוּ אֶת-רָאשֵׁי אַנְשֵׁי בְנֵי-אֲדֹנֵיכֶם, וּבֹאוּ אֵלַי כָּעֵת מָחָר, יִזְרְעֶאלָה; וּבְנֵי הַמֶּלֶךְ שִׁבְעִים אִישׁ, אֶת-גְּדֹלֵי הָעִיר מְגַדְּלִים אוֹתָם. 
<A NAME="7"> </A>
<B>ז</B> וַיְהִי, כְּבֹא הַסֵּפֶר אֲלֵיהֶם, וַיִּקְחוּ אֶת-בְּנֵי הַמֶּלֶךְ, וַיִּשְׁחֲטוּ שִׁבְעִים אִישׁ; וַיָּשִׂימוּ אֶת-רָאשֵׁיהֶם בַּדּוּדִים, וַיִּשְׁלְחוּ אֵלָיו יִזְרְעֶאלָה. 
<A NAME="8"> </A>
<B>ח</B> וַיָּבֹא הַמַּלְאָךְ וַיַּגֶּד-לוֹ לֵאמֹר, הֵבִיאוּ רָאשֵׁי בְנֵי-הַמֶּלֶךְ; וַיֹּאמֶר, שִׂימוּ אֹתָם שְׁנֵי צִבֻּרִים פֶּתַח הַשַּׁעַר--עַד-הַבֹּקֶר. 
<A NAME="9"> </A>
<B>ט</B> וַיְהִי בַבֹּקֶר, וַיֵּצֵא וַיַּעֲמֹד, וַיֹּאמֶר אֶל-כָּל-הָעָם, צַדִּקִים אַתֶּם; הִנֵּה אֲנִי קָשַׁרְתִּי עַל-אֲדֹנִי, וָאֶהְרְגֵהוּ, וּמִי הִכָּה, אֶת-כָּל-אֵלֶּה. 
<A NAME="10"> </A>
<B>י</B> דְּעוּ אֵפוֹא, כִּי לֹא יִפֹּל מִדְּבַר יְהוָה אַרְצָה, אֲשֶׁר-דִּבֶּר יְהוָה, עַל-בֵּית אַחְאָב; וַיהוָה עָשָׂה--אֵת אֲשֶׁר דִּבֶּר, בְּיַד עַבְדּוֹ אֵלִיָּהוּ. 
<A NAME="11"> </A>
<B>יא</B> וַיַּךְ יֵהוּא, אֵת כָּל-הַנִּשְׁאָרִים לְבֵית-אַחְאָב בְּיִזְרְעֶאל, וְכָל-גְּדֹלָיו, וּמְיֻדָּעָיו וְכֹהֲנָיו--עַד-בִּלְתִּי הִשְׁאִיר-לוֹ, שָׂרִיד. 
<A NAME="12"> </A>
<B>יב</B> וַיָּקָם, וַיָּבֹא, וַיֵּלֶךְ, שֹׁמְרוֹן--הוּא בֵּית-עֵקֶד הָרֹעִים, בַּדָּרֶךְ. 
<A NAME="13"> </A>
<B>יג</B> וְיֵהוּא, מָצָא אֶת-אֲחֵי אֲחַזְיָהוּ מֶלֶךְ-יְהוּדָה, וַיֹּאמֶר, מִי אַתֶּם; וַיֹּאמְרוּ, אֲחֵי אֲחַזְיָהוּ אֲנַחְנוּ, וַנֵּרֶד לִשְׁלוֹם בְּנֵי-הַמֶּלֶךְ, וּבְנֵי הַגְּבִירָה. 
<A NAME="14"> </A>
<B>יד</B> וַיֹּאמֶר תִּפְשׂוּם חַיִּים, וַיִּתְפְּשׂוּם חַיִּים; וַיִּשְׁחָטוּם אֶל-בּוֹר בֵּית-עֵקֶד, אַרְבָּעִים וּשְׁנַיִם אִישׁ, וְלֹא-הִשְׁאִיר אִישׁ, מֵהֶם.  {ס} 
<A NAME="15"> </A>
<B>טו</B> וַיֵּלֶךְ מִשָּׁם וַיִּמְצָא אֶת-יְהוֹנָדָב בֶּן-רֵכָב לִקְרָאתוֹ וַיְבָרְכֵהוּ, וַיֹּאמֶר אֵלָיו הֲיֵשׁ אֶת-לְבָבְךָ יָשָׁר כַּאֲשֶׁר לְבָבִי עִם-לְבָבֶךָ, וַיֹּאמֶר יְהוֹנָדָב יֵשׁ וָיֵשׁ, תְּנָה אֶת-יָדֶךָ; וַיִּתֵּן יָדוֹ, וַיַּעֲלֵהוּ אֵלָיו אֶל-הַמֶּרְכָּבָה. 
<A NAME="16"> </A>
<B>טז</B> וַיֹּאמֶר לְכָה אִתִּי, וּרְאֵה בְּקִנְאָתִי לַיהוָה; וַיַּרְכִּבוּ אֹתוֹ, בְּרִכְבּוֹ. 
<A NAME="17"> </A>
<B>יז</B> וַיָּבֹא, שֹׁמְרוֹן, וַיַּךְ אֶת-כָּל-הַנִּשְׁאָרִים לְאַחְאָב בְּשֹׁמְרוֹן, עַד-הִשְׁמִדוֹ--כִּדְבַר יְהוָה, אֲשֶׁר דִּבֶּר אֶל-אֵלִיָּהוּ.  {פ}<BR>
<A NAME="18"> </A>
<B>יח</B> וַיִּקְבֹּץ יֵהוּא, אֶת-כָּל-הָעָם, וַיֹּאמֶר אֲלֵהֶם, אַחְאָב עָבַד אֶת-הַבַּעַל מְעָט; יֵהוּא, יַעַבְדֶנּוּ הַרְבֵּה. 
<A NAME="19"> </A>
<B>יט</B> וְעַתָּה כָל-נְבִיאֵי הַבַּעַל כָּל-עֹבְדָיו וְכָל-כֹּהֲנָיו קִרְאוּ אֵלַי אִישׁ אַל-יִפָּקֵד, כִּי זֶבַח גָּדוֹל לִי לַבַּעַל--כֹּל אֲשֶׁר-יִפָּקֵד, לֹא יִחְיֶה; וְיֵהוּא עָשָׂה בְעָקְבָּה, לְמַעַן הַאֲבִיד אֶת-עֹבְדֵי הַבָּעַל. 
<A NAME="20"> </A>
<B>כ</B> וַיֹּאמֶר יֵהוּא, קַדְּשׁוּ עֲצָרָה לַבַּעַל--וַיִּקְרָאוּ. 
<A NAME="21"> </A>
<B>כא</B> וַיִּשְׁלַח יֵהוּא, בְּכָל-יִשְׂרָאֵל, וַיָּבֹאוּ כָּל-עֹבְדֵי הַבַּעַל, וְלֹא-נִשְׁאַר אִישׁ אֲשֶׁר לֹא-בָא; וַיָּבֹאוּ בֵּית הַבַּעַל, וַיִּמָּלֵא בֵית-הַבַּעַל פֶּה לָפֶה. 
<A NAME="22"> </A>
<B>כב</B> וַיֹּאמֶר, לַאֲשֶׁר עַל-הַמֶּלְתָּחָה, הוֹצֵא לְבוּשׁ, לְכֹל עֹבְדֵי הַבָּעַל; וַיֹּצֵא לָהֶם, הַמַּלְבּוּשׁ. 
<A NAME="23"> </A>
<B>כג</B> וַיָּבֹא יֵהוּא וִיהוֹנָדָב בֶּן-רֵכָב, בֵּית הַבָּעַל; וַיֹּאמֶר לְעֹבְדֵי הַבַּעַל, חַפְּשׂוּ וּרְאוּ פֶּן-יֶשׁ-פֹּה עִמָּכֶם מֵעַבְדֵי יְהוָה--כִּי אִם-עֹבְדֵי הַבַּעַל, לְבַדָּם. 
<A NAME="24"> </A>
<B>כד</B> וַיָּבֹאוּ, לַעֲשׂוֹת זְבָחִים וְעֹלוֹת; וְיֵהוּא שָׂם-לוֹ בַחוּץ, שְׁמֹנִים אִישׁ, וַיֹּאמֶר הָאִישׁ אֲשֶׁר-יִמָּלֵט מִן-הָאֲנָשִׁים אֲשֶׁר אֲנִי מֵבִיא עַל-יְדֵיכֶם, נַפְשׁוֹ תַּחַת נַפְשׁוֹ. 
<A NAME="25"> </A>
<B>כה</B> וַיְהִי כְּכַלֹּתוֹ לַעֲשׂוֹת הָעֹלָה, וַיֹּאמֶר יֵהוּא לָרָצִים וְלַשָּׁלִשִׁים בֹּאוּ הַכּוּם אִישׁ אַל-יֵצֵא, וַיַּכּוּם, לְפִי-חָרֶב; וַיַּשְׁלִכוּ, הָרָצִים וְהַשָּׁלִשִׁים, וַיֵּלְכוּ, עַד-עִיר בֵּית-הַבָּעַל. 
<A NAME="26"> </A>
<B>כו</B> וַיֹּצִאוּ אֶת-מַצְּבוֹת בֵּית-הַבַּעַל, וַיִּשְׂרְפוּהָ. 
<A NAME="27"> </A>
<B>כז</B> וַיִּתְּצוּ, אֵת מַצְּבַת הַבָּעַל; וַיִּתְּצוּ אֶת-בֵּית הַבַּעַל, וַיְשִׂמֻהוּ למחראות (לְמוֹצָאוֹת) עַד-הַיּוֹם. 
<A NAME="28"> </A>
<B>כח</B> וַיַּשְׁמֵד יֵהוּא אֶת-הַבַּעַל, מִיִּשְׂרָאֵל. 
<A NAME="29"> </A>
<B>כט</B> רַק חֲטָאֵי יָרָבְעָם בֶּן-נְבָט, אֲשֶׁר הֶחֱטִיא אֶת-יִשְׂרָאֵל--לֹא-סָר יֵהוּא, מֵאַחֲרֵיהֶם:  עֶגְלֵי, הַזָּהָב, אֲשֶׁר בֵּית-אֵל, וַאֲשֶׁר בְּדָן.  {פ}<BR>
<A NAME="30"> </A>
<B>ל</B> וַיֹּאמֶר יְהוָה אֶל-יֵהוּא, יַעַן אֲשֶׁר-הֱטִיבֹתָ לַעֲשׂוֹת הַיָּשָׁר בְּעֵינַי--כְּכֹל אֲשֶׁר בִּלְבָבִי, עָשִׂיתָ לְבֵית אַחְאָב:  בְּנֵי רְבִעִים, יֵשְׁבוּ לְךָ עַל-כִּסֵּא יִשְׂרָאֵל. 
<A NAME="31"> </A>
<B>לא</B> וְיֵהוּא, לֹא שָׁמַר לָלֶכֶת בְּתוֹרַת-יְהוָה אֱלֹהֵי-יִשְׂרָאֵל--בְּכָל-לְבָבוֹ:  לֹא סָר, מֵעַל חַטֹּאות יָרָבְעָם, אֲשֶׁר הֶחֱטִיא, אֶת-יִשְׂרָאֵל. 
<A NAME="32"> </A>
<B>לב</B> בַּיָּמִים הָהֵם--הֵחֵל יְהוָה, לְקַצּוֹת בְּיִשְׂרָאֵל; וַיַּכֵּם חֲזָאֵל, בְּכָל-גְּבוּל יִשְׂרָאֵל. 
<A NAME="33"> </A>
<B>לג</B> מִן-הַיַּרְדֵּן, מִזְרַח הַשֶּׁמֶשׁ, אֵת כָּל-אֶרֶץ הַגִּלְעָד, הַגָּדִי וְהָראוּבֵנִי וְהַמְנַשִּׁי--מֵעֲרֹעֵר אֲשֶׁר עַל-נַחַל אַרְנֹן, וְהַגִּלְעָד וְהַבָּשָׁן. 
<A NAME="34"> </A>
<B>לד</B> וְיֶתֶר דִּבְרֵי יֵהוּא וְכָל-אֲשֶׁר עָשָׂה, וְכָל-גְּבוּרָתוֹ:  הֲלוֹא-הֵם כְּתוּבִים, עַל-סֵפֶר דִּבְרֵי הַיָּמִים--לְמַלְכֵי יִשְׂרָאֵל. 
<A NAME="35"> </A>
<B>לה</B> וַיִּשְׁכַּב יֵהוּא עִם-אֲבֹתָיו, וַיִּקְבְּרוּ אֹתוֹ בְּשֹׁמְרוֹן; וַיִּמְלֹךְ יְהוֹאָחָז בְּנוֹ, תַּחְתָּיו. 
<A NAME="36"> </A>
<B>לו</B> וְהַיָּמִים, אֲשֶׁר מָלַךְ יֵהוּא עַל-יִשְׂרָאֵל--עֶשְׂרִים-וּשְׁמֹנֶה שָׁנָה, בְּשֹׁמְרוֹן.  {פ}</P>

<HR>
<P CLASS=s>
<A HREF="t0.htm">תנ"ך</A> -
מלכים - <A HREF="t09.htm">הכול</A><BR>מלכים א פרק
<A HREF="t09a01.htm">א</A>
<A HREF="t09a02.htm">ב</A>
<A HREF="t09a03.htm">ג</A>
<A HREF="t09a04.htm">ד</A>
<A HREF="t09a05.htm">ה</A>
<A HREF="t09a06.htm">ו</A>
<A HREF="t09a07.htm">ז</A>
<A HREF="t09a08.htm">ח</A>
<A HREF="t09a09.htm">ט</A>
<A HREF="t09a10.htm">י</A>
<A HREF="t09a11.htm">יא</A>
<A HREF="t09a12.htm">יב</A>
<A HREF="t09a13.htm">יג</A>
<A HREF="t09a14.htm">יד</A>
<A HREF="t09a15.htm">טו</A>
<A HREF="t09a16.htm">טז</A>
<A HREF="t09a17.htm">יז</A>
<A HREF="t09a18.htm">יח</A>
<A HREF="t09a19.htm">יט</A>
<A HREF="t09a20.htm">כ</A>
<A HREF="t09a21.htm">כא</A>
<A HREF="t09a22.htm">כב</A>
- מלכים ב פרק
<A HREF="t09b01.htm">א</A>
<A HREF="t09b02.htm">ב</A>
<A HREF="t09b03.htm">ג</A>
<A HREF="t09b04.htm">ד</A>
<A HREF="t09b05.htm">ה</A>
<A HREF="t09b06.htm">ו</A>
<A HREF="t09b07.htm">ז</A>
<A HREF="t09b08.htm">ח</A>
<A HREF="t09b09.htm">ט</A>
י
<A HREF="t09b11.htm">יא</A>
<A HREF="t09b12.htm">יב</A>
<A HREF="t09b13.htm">יג</A>
<A HREF="t09b14.htm">יד</A>
<A HREF="t09b15.htm">טו</A>
<A HREF="t09b16.htm">טז</A>
<A HREF="t09b17.htm">יז</A>
<A HREF="t09b18.htm">יח</A>
<A HREF="t09b19.htm">יט</A>
<A HREF="t09b20.htm">כ</A>
<A HREF="t09b21.htm">כא</A>
<A HREF="t09b22.htm">כב</A>
<A HREF="t09b23.htm">כג</A>
<A HREF="t09b24.htm">כד</A>
<A HREF="t09b25.htm">כה</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t09b10')</SCRIPT></P>
</BODY></HTML>
