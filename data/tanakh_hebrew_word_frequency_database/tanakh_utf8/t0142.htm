<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - בראשית פרק מב</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
בראשית - <A HREF="t01.htm">הכול</A><BR>פרק
<A HREF="t0101.htm">א</A>
<A HREF="t0102.htm">ב</A>
<A HREF="t0103.htm">ג</A>
<A HREF="t0104.htm">ד</A>
<A HREF="t0105.htm">ה</A>
<A HREF="t0106.htm">ו</A>
<A HREF="t0107.htm">ז</A>
<A HREF="t0108.htm">ח</A>
<A HREF="t0109.htm">ט</A>
<A HREF="t0110.htm">י</A>
<A HREF="t0111.htm">יא</A>
<A HREF="t0112.htm">יב</A>
<A HREF="t0113.htm">יג</A>
<A HREF="t0114.htm">יד</A>
<A HREF="t0115.htm">טו</A>
<A HREF="t0116.htm">טז</A>
<A HREF="t0117.htm">יז</A>
<A HREF="t0118.htm">יח</A>
<A HREF="t0119.htm">יט</A>
<A HREF="t0120.htm">כ</A>
<A HREF="t0121.htm">כא</A>
<A HREF="t0122.htm">כב</A>
<A HREF="t0123.htm">כג</A>
<A HREF="t0124.htm">כד</A>
<A HREF="t0125.htm">כה</A>
<A HREF="t0126.htm">כו</A>
<A HREF="t0127.htm">כז</A>
<A HREF="t0128.htm">כח</A>
<A HREF="t0129.htm">כט</A>
<A HREF="t0130.htm">ל</A>
<A HREF="t0131.htm">לא</A>
<A HREF="t0132.htm">לב</A>
<A HREF="t0133.htm">לג</A>
<A HREF="t0134.htm">לד</A>
<A HREF="t0135.htm">לה</A>
<A HREF="t0136.htm">לו</A>
<A HREF="t0137.htm">לז</A>
<A HREF="t0138.htm">לח</A>
<A HREF="t0139.htm">לט</A>
<A HREF="t0140.htm">מ</A>
<A HREF="t0141.htm">מא</A>
מב
<A HREF="t0143.htm">מג</A>
<A HREF="t0144.htm">מד</A>
<A HREF="t0145.htm">מה</A>
<A HREF="t0146.htm">מו</A>
<A HREF="t0147.htm">מז</A>
<A HREF="t0148.htm">מח</A>
<A HREF="t0149.htm">מט</A>
<A HREF="t0150.htm">נ</A>
<BR>
 <BR>
<A HREF="http://www.mechon-mamre.org/mp3/t0142.mp3" TARGET="_blank">האזנה לפרק זה</A>
</P>
<HR>

<H1>בראשית פרק מב</H1>

<A NAME="1"> </A>
<P><B>א</B> וַיַּרְא יַעֲקֹב, כִּי יֶשׁ-שֶׁבֶר בְּמִצְרָיִם; וַיֹּאמֶר יַעֲקֹב לְבָנָיו, לָמָּה תִּתְרָאוּ. 
<A NAME="2"> </A>
<B>ב</B> וַיֹּאמֶר--הִנֵּה שָׁמַעְתִּי, כִּי יֶשׁ-שֶׁבֶר בְּמִצְרָיִם; רְדוּ-שָׁמָּה וְשִׁבְרוּ-לָנוּ מִשָּׁם, וְנִחְיֶה וְלֹא נָמוּת. 
<A NAME="3"> </A>
<B>ג</B> וַיֵּרְדוּ אֲחֵי-יוֹסֵף, עֲשָׂרָה, לִשְׁבֹּר בָּר, מִמִּצְרָיִם. 
<A NAME="4"> </A>
<B>ד</B> וְאֶת-בִּנְיָמִין אֲחִי יוֹסֵף, לֹא-שָׁלַח יַעֲקֹב אֶת-אֶחָיו:  כִּי אָמַר, פֶּן-יִקְרָאֶנּוּ אָסוֹן. 
<A NAME="5"> </A>
<B>ה</B> וַיָּבֹאוּ בְּנֵי יִשְׂרָאֵל, לִשְׁבֹּר בְּתוֹךְ הַבָּאִים:  כִּי-הָיָה הָרָעָב, בְּאֶרֶץ כְּנָעַן. 
<A NAME="6"> </A>
<B>ו</B> וְיוֹסֵף, הוּא הַשַּׁלִּיט עַל-הָאָרֶץ--הוּא הַמַּשְׁבִּיר, לְכָל-עַם הָאָרֶץ; וַיָּבֹאוּ אֲחֵי יוֹסֵף, וַיִּשְׁתַּחֲווּ-לוֹ אַפַּיִם אָרְצָה. 
<A NAME="7"> </A>
<B>ז</B> וַיַּרְא יוֹסֵף אֶת-אֶחָיו, וַיַּכִּרֵם; וַיִּתְנַכֵּר אֲלֵיהֶם וַיְדַבֵּר אִתָּם קָשׁוֹת, וַיֹּאמֶר אֲלֵהֶם מֵאַיִן בָּאתֶם, וַיֹּאמְרוּ, מֵאֶרֶץ כְּנַעַן לִשְׁבָּר-אֹכֶל. 
<A NAME="8"> </A>
<B>ח</B> וַיַּכֵּר יוֹסֵף, אֶת-אֶחָיו; וְהֵם, לֹא הִכִּרֻהוּ. 
<A NAME="9"> </A>
<B>ט</B> וַיִּזְכֹּר יוֹסֵף--אֵת הַחֲלֹמוֹת, אֲשֶׁר חָלַם לָהֶם; וַיֹּאמֶר אֲלֵהֶם מְרַגְּלִים אַתֶּם, לִרְאוֹת אֶת-עֶרְוַת הָאָרֶץ בָּאתֶם. 
<A NAME="10"> </A>
<B>י</B> וַיֹּאמְרוּ אֵלָיו, לֹא אֲדֹנִי; וַעֲבָדֶיךָ בָּאוּ, לִשְׁבָּר-אֹכֶל. 
<A NAME="11"> </A>
<B>יא</B> כֻּלָּנוּ, בְּנֵי אִישׁ-אֶחָד נָחְנוּ; כֵּנִים אֲנַחְנוּ, לֹא-הָיוּ עֲבָדֶיךָ מְרַגְּלִים. 
<A NAME="12"> </A>
<B>יב</B> וַיֹּאמֶר, אֲלֵהֶם:  לֹא, כִּי-עֶרְוַת הָאָרֶץ בָּאתֶם לִרְאוֹת. 
<A NAME="13"> </A>
<B>יג</B> וַיֹּאמְרוּ, שְׁנֵים עָשָׂר עֲבָדֶיךָ אַחִים אֲנַחְנוּ בְּנֵי אִישׁ-אֶחָד--בְּאֶרֶץ כְּנָעַן; וְהִנֵּה הַקָּטֹן אֶת-אָבִינוּ הַיּוֹם, וְהָאֶחָד אֵינֶנּוּ. 
<A NAME="14"> </A>
<B>יד</B> וַיֹּאמֶר אֲלֵהֶם, יוֹסֵף:  הוּא, אֲשֶׁר דִּבַּרְתִּי אֲלֵכֶם לֵאמֹר--מְרַגְּלִים אַתֶּם. 
<A NAME="15"> </A>
<B>טו</B> בְּזֹאת, תִּבָּחֵנוּ:  חֵי פַרְעֹה אִם-תֵּצְאוּ מִזֶּה, כִּי אִם-בְּבוֹא אֲחִיכֶם הַקָּטֹן הֵנָּה. 
<A NAME="16"> </A>
<B>טז</B> שִׁלְחוּ מִכֶּם אֶחָד, וְיִקַּח אֶת-אֲחִיכֶם, וְאַתֶּם הֵאָסְרוּ, וְיִבָּחֲנוּ דִּבְרֵיכֶם הַאֱמֶת אִתְּכֶם; וְאִם-לֹא--חֵי פַרְעֹה, כִּי מְרַגְּלִים אַתֶּם. 
<A NAME="17"> </A>
<B>יז</B> וַיֶּאֱסֹף אֹתָם אֶל-מִשְׁמָר, שְׁלֹשֶׁת יָמִים. 
<A NAME="18"> </A>
<B>יח</B> וַיֹּאמֶר אֲלֵהֶם יוֹסֵף בַּיּוֹם הַשְּׁלִישִׁי, זֹאת עֲשׂוּ וִחְיוּ; אֶת-הָאֱלֹהִים, אֲנִי יָרֵא. 
<A NAME="19"> </A>
<B>יט</B> אִם-כֵּנִים אַתֶּם--אֲחִיכֶם אֶחָד, יֵאָסֵר בְּבֵית מִשְׁמַרְכֶם; וְאַתֶּם לְכוּ הָבִיאוּ, שֶׁבֶר רַעֲבוֹן בָּתֵּיכֶם. 
<A NAME="20"> </A>
<B>כ</B> וְאֶת-אֲחִיכֶם הַקָּטֹן תָּבִיאוּ אֵלַי, וְיֵאָמְנוּ דִבְרֵיכֶם וְלֹא תָמוּתוּ; וַיַּעֲשׂוּ-כֵן. 
<A NAME="21"> </A>
<B>כא</B> וַיֹּאמְרוּ אִישׁ אֶל-אָחִיו, אֲבָל אֲשֵׁמִים אֲנַחְנוּ עַל-אָחִינוּ, אֲשֶׁר רָאִינוּ צָרַת נַפְשׁוֹ בְּהִתְחַנְנוֹ אֵלֵינוּ, וְלֹא שָׁמָעְנוּ; עַל-כֵּן בָּאָה אֵלֵינוּ, הַצָּרָה הַזֹּאת. 
<A NAME="22"> </A>
<B>כב</B> וַיַּעַן רְאוּבֵן אֹתָם לֵאמֹר, הֲלוֹא אָמַרְתִּי אֲלֵיכֶם לֵאמֹר אַל-תֶּחֶטְאוּ בַיֶּלֶד--וְלֹא שְׁמַעְתֶּם; וְגַם-דָּמוֹ, הִנֵּה נִדְרָשׁ. 
<A NAME="23"> </A>
<B>כג</B> וְהֵם לֹא יָדְעוּ, כִּי שֹׁמֵעַ יוֹסֵף:  כִּי הַמֵּלִיץ, בֵּינֹתָם. 
<A NAME="24"> </A>
<B>כד</B> וַיִּסֹּב מֵעֲלֵיהֶם, וַיֵּבְךְּ; וַיָּשָׁב אֲלֵהֶם, וַיְדַבֵּר אֲלֵהֶם, וַיִּקַּח מֵאִתָּם אֶת-שִׁמְעוֹן, וַיֶּאֱסֹר אֹתוֹ לְעֵינֵיהֶם. 
<A NAME="25"> </A>
<B>כה</B> וַיְצַו יוֹסֵף, וַיְמַלְאוּ אֶת-כְּלֵיהֶם בָּר, וּלְהָשִׁיב כַּסְפֵּיהֶם אִישׁ אֶל-שַׂקּוֹ, וְלָתֵת לָהֶם צֵדָה לַדָּרֶךְ; וַיַּעַשׂ לָהֶם, כֵּן. 
<A NAME="26"> </A>
<B>כו</B> וַיִּשְׂאוּ אֶת-שִׁבְרָם, עַל-חֲמֹרֵיהֶם; וַיֵּלְכוּ, מִשָּׁם. 
<A NAME="27"> </A>
<B>כז</B> וַיִּפְתַּח הָאֶחָד אֶת-שַׂקּוֹ, לָתֵת מִסְפּוֹא לַחֲמֹרוֹ--בַּמָּלוֹן; וַיַּרְא, אֶת-כַּסְפּוֹ, וְהִנֵּה-הוּא, בְּפִי אַמְתַּחְתּוֹ. 
<A NAME="28"> </A>
<B>כח</B> וַיֹּאמֶר אֶל-אֶחָיו הוּשַׁב כַּסְפִּי, וְגַם הִנֵּה בְאַמְתַּחְתִּי; וַיֵּצֵא לִבָּם, וַיֶּחֶרְדוּ אִישׁ אֶל-אָחִיו לֵאמֹר, מַה-זֹּאת עָשָׂה אֱלֹהִים, לָנוּ. 
<A NAME="29"> </A>
<B>כט</B> וַיָּבֹאוּ אֶל-יַעֲקֹב אֲבִיהֶם, אַרְצָה כְּנָעַן; וַיַּגִּידוּ לוֹ, אֵת כָּל-הַקֹּרֹת אֹתָם לֵאמֹר. 
<A NAME="30"> </A>
<B>ל</B> דִּבֶּר הָאִישׁ אֲדֹנֵי הָאָרֶץ, אִתָּנוּ--קָשׁוֹת; וַיִּתֵּן אֹתָנוּ, כִּמְרַגְּלִים אֶת-הָאָרֶץ. 
<A NAME="31"> </A>
<B>לא</B> וַנֹּאמֶר אֵלָיו, כֵּנִים אֲנָחְנוּ:  לֹא הָיִינוּ, מְרַגְּלִים. 
<A NAME="32"> </A>
<B>לב</B> שְׁנֵים-עָשָׂר אֲנַחְנוּ אַחִים, בְּנֵי אָבִינוּ; הָאֶחָד אֵינֶנּוּ, וְהַקָּטֹן הַיּוֹם אֶת-אָבִינוּ בְּאֶרֶץ כְּנָעַן. 
<A NAME="33"> </A>
<B>לג</B> וַיֹּאמֶר אֵלֵינוּ, הָאִישׁ אֲדֹנֵי הָאָרֶץ, בְּזֹאת אֵדַע, כִּי כֵנִים אַתֶּם:  אֲחִיכֶם הָאֶחָד הַנִּיחוּ אִתִּי, וְאֶת-רַעֲבוֹן בָּתֵּיכֶם קְחוּ וָלֵכוּ. 
<A NAME="34"> </A>
<B>לד</B> וְהָבִיאוּ אֶת-אֲחִיכֶם הַקָּטֹן, אֵלַי, וְאֵדְעָה כִּי לֹא מְרַגְּלִים אַתֶּם, כִּי כֵנִים אַתֶּם; אֶת-אֲחִיכֶם אֶתֵּן לָכֶם, וְאֶת-הָאָרֶץ תִּסְחָרוּ. 
<A NAME="35"> </A>
<B>לה</B> וַיְהִי, הֵם מְרִיקִים שַׂקֵּיהֶם, וְהִנֵּה-אִישׁ צְרוֹר-כַּסְפּוֹ, בְּשַׂקּוֹ; וַיִּרְאוּ אֶת-צְרֹרוֹת כַּסְפֵּיהֶם, הֵמָּה וַאֲבִיהֶם--וַיִּירָאוּ. 
<A NAME="36"> </A>
<B>לו</B> וַיֹּאמֶר אֲלֵהֶם יַעֲקֹב אֲבִיהֶם, אֹתִי שִׁכַּלְתֶּם:  יוֹסֵף אֵינֶנּוּ, וְשִׁמְעוֹן אֵינֶנּוּ, וְאֶת-בִּנְיָמִן תִּקָּחוּ, עָלַי הָיוּ כֻלָּנָה. 
<A NAME="37"> </A>
<B>לז</B> וַיֹּאמֶר רְאוּבֵן, אֶל-אָבִיו לֵאמֹר, אֶת-שְׁנֵי בָנַי תָּמִית, אִם-לֹא אֲבִיאֶנּוּ אֵלֶיךָ; תְּנָה אֹתוֹ עַל-יָדִי, וַאֲנִי אֲשִׁיבֶנּוּ אֵלֶיךָ. 
<A NAME="38"> </A>
<B>לח</B> וַיֹּאמֶר, לֹא-יֵרֵד בְּנִי עִמָּכֶם:  כִּי-אָחִיו מֵת וְהוּא לְבַדּוֹ נִשְׁאָר, וּקְרָאָהוּ אָסוֹן בַּדֶּרֶךְ אֲשֶׁר תֵּלְכוּ-בָהּ, וְהוֹרַדְתֶּם אֶת-שֵׂיבָתִי בְּיָגוֹן, שְׁאוֹלָה.</P>

<HR>
<P CLASS=s>
<A HREF="t0.htm">תנ"ך</A> -
בראשית - <A HREF="t01.htm">הכול</A><BR>פרק
<A HREF="t0101.htm">א</A>
<A HREF="t0102.htm">ב</A>
<A HREF="t0103.htm">ג</A>
<A HREF="t0104.htm">ד</A>
<A HREF="t0105.htm">ה</A>
<A HREF="t0106.htm">ו</A>
<A HREF="t0107.htm">ז</A>
<A HREF="t0108.htm">ח</A>
<A HREF="t0109.htm">ט</A>
<A HREF="t0110.htm">י</A>
<A HREF="t0111.htm">יא</A>
<A HREF="t0112.htm">יב</A>
<A HREF="t0113.htm">יג</A>
<A HREF="t0114.htm">יד</A>
<A HREF="t0115.htm">טו</A>
<A HREF="t0116.htm">טז</A>
<A HREF="t0117.htm">יז</A>
<A HREF="t0118.htm">יח</A>
<A HREF="t0119.htm">יט</A>
<A HREF="t0120.htm">כ</A>
<A HREF="t0121.htm">כא</A>
<A HREF="t0122.htm">כב</A>
<A HREF="t0123.htm">כג</A>
<A HREF="t0124.htm">כד</A>
<A HREF="t0125.htm">כה</A>
<A HREF="t0126.htm">כו</A>
<A HREF="t0127.htm">כז</A>
<A HREF="t0128.htm">כח</A>
<A HREF="t0129.htm">כט</A>
<A HREF="t0130.htm">ל</A>
<A HREF="t0131.htm">לא</A>
<A HREF="t0132.htm">לב</A>
<A HREF="t0133.htm">לג</A>
<A HREF="t0134.htm">לד</A>
<A HREF="t0135.htm">לה</A>
<A HREF="t0136.htm">לו</A>
<A HREF="t0137.htm">לז</A>
<A HREF="t0138.htm">לח</A>
<A HREF="t0139.htm">לט</A>
<A HREF="t0140.htm">מ</A>
<A HREF="t0141.htm">מא</A>
מב
<A HREF="t0143.htm">מג</A>
<A HREF="t0144.htm">מד</A>
<A HREF="t0145.htm">מה</A>
<A HREF="t0146.htm">מו</A>
<A HREF="t0147.htm">מז</A>
<A HREF="t0148.htm">מח</A>
<A HREF="t0149.htm">מט</A>
<A HREF="t0150.htm">נ</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t0142')</SCRIPT></P>
</BODY></HTML>
