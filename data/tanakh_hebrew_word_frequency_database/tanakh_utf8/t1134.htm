<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - ירמיהו פרק לד</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
ירמיהו - <A HREF="t11.htm">הכול</A><BR>פרק
<A HREF="t1101.htm">א</A>
<A HREF="t1102.htm">ב</A>
<A HREF="t1103.htm">ג</A>
<A HREF="t1104.htm">ד</A>
<A HREF="t1105.htm">ה</A>
<A HREF="t1106.htm">ו</A>
<A HREF="t1107.htm">ז</A>
<A HREF="t1108.htm">ח</A>
<A HREF="t1109.htm">ט</A>
<A HREF="t1110.htm">י</A>
<A HREF="t1111.htm">יא</A>
<A HREF="t1112.htm">יב</A>
<A HREF="t1113.htm">יג</A>
<A HREF="t1114.htm">יד</A>
<A HREF="t1115.htm">טו</A>
<A HREF="t1116.htm">טז</A>
<A HREF="t1117.htm">יז</A>
<A HREF="t1118.htm">יח</A>
<A HREF="t1119.htm">יט</A>
<A HREF="t1120.htm">כ</A>
<A HREF="t1121.htm">כא</A>
<A HREF="t1122.htm">כב</A>
<A HREF="t1123.htm">כג</A>
<A HREF="t1124.htm">כד</A>
<A HREF="t1125.htm">כה</A>
<A HREF="t1126.htm">כו</A>
<A HREF="t1127.htm">כז</A>
<A HREF="t1128.htm">כח</A>
<A HREF="t1129.htm">כט</A>
<A HREF="t1130.htm">ל</A>
<A HREF="t1131.htm">לא</A>
<A HREF="t1132.htm">לב</A>
<A HREF="t1133.htm">לג</A>
לד
<A HREF="t1135.htm">לה</A>
<A HREF="t1136.htm">לו</A>
<A HREF="t1137.htm">לז</A>
<A HREF="t1138.htm">לח</A>
<A HREF="t1139.htm">לט</A>
<A HREF="t1140.htm">מ</A>
<A HREF="t1141.htm">מא</A>
<A HREF="t1142.htm">מב</A>
<A HREF="t1143.htm">מג</A>
<A HREF="t1144.htm">מד</A>
<A HREF="t1145.htm">מה</A>
<A HREF="t1146.htm">מו</A>
<A HREF="t1147.htm">מז</A>
<A HREF="t1148.htm">מח</A>
<A HREF="t1149.htm">מט</A>
<A HREF="t1150.htm">נ</A>
<A HREF="t1151.htm">נא</A>
<A HREF="t1152.htm">נב</A>
<BR>
 <BR>
<A HREF="http://www.mechon-mamre.org/mp3/t1134.mp3" TARGET="_blank">האזנה לפרק זה</A>
</P>
<HR>

<H1>ירמיהו פרק לד</H1>

<A NAME="1"> </A>
<P><B>א</B> הַדָּבָר אֲשֶׁר-הָיָה אֶל-יִרְמְיָהוּ, מֵאֵת יְהוָה; וּנְבוּכַדְרֶאצַּר מֶלֶךְ-בָּבֶל וְכָל-חֵילוֹ וְכָל-מַמְלְכוֹת אֶרֶץ מֶמְשֶׁלֶת יָדוֹ וְכָל-הָעַמִּים, נִלְחָמִים עַל-יְרוּשָׁלִַם וְעַל-כָּל-עָרֶיהָ--לֵאמֹר. 
<A NAME="2"> </A>
<B>ב</B> כֹּה-אָמַר יְהוָה, אֱלֹהֵי יִשְׂרָאֵל, הָלֹךְ וְאָמַרְתָּ, אֶל-צִדְקִיָּהוּ מֶלֶךְ יְהוּדָה; וְאָמַרְתָּ אֵלָיו, כֹּה אָמַר יְהוָה, הִנְנִי נֹתֵן אֶת-הָעִיר הַזֹּאת בְּיַד מֶלֶךְ-בָּבֶל, וּשְׂרָפָהּ בָּאֵשׁ. 
<A NAME="3"> </A>
<B>ג</B> וְאַתָּה, לֹא תִמָּלֵט מִיָּדוֹ--כִּי תָּפֹשׂ תִּתָּפֵשׂ, וּבְיָדוֹ תִּנָּתֵן; וְעֵינֶיךָ אֶת-עֵינֵי מֶלֶךְ-בָּבֶל תִּרְאֶינָה, וּפִיהוּ אֶת-פִּיךָ יְדַבֵּר--וּבָבֶל תָּבוֹא. 
<A NAME="4"> </A>
<B>ד</B> אַךְ שְׁמַע דְּבַר-יְהוָה, צִדְקִיָּהוּ מֶלֶךְ יְהוּדָה; כֹּה-אָמַר יְהוָה עָלֶיךָ, לֹא תָמוּת בֶּחָרֶב. 
<A NAME="5"> </A>
<B>ה</B> בְּשָׁלוֹם תָּמוּת, וּכְמִשְׂרְפוֹת אֲבוֹתֶיךָ הַמְּלָכִים הָרִאשֹׁנִים אֲשֶׁר-הָיוּ לְפָנֶיךָ כֵּן יִשְׂרְפוּ-לָךְ, וְהוֹי אָדוֹן, יִסְפְּדוּ-לָךְ:  כִּי-דָבָר אֲנִי-דִבַּרְתִּי, נְאֻם-יְהוָה.  {ס} 
<A NAME="6"> </A>
<B>ו</B> וַיְדַבֵּר יִרְמְיָהוּ הַנָּבִיא, אֶל-צִדְקִיָּהוּ מֶלֶךְ יְהוּדָה, אֵת כָּל-הַדְּבָרִים הָאֵלֶּה, בִּירוּשָׁלִָם. 
<A NAME="7"> </A>
<B>ז</B> וְחֵיל מֶלֶךְ-בָּבֶל, נִלְחָמִים עַל-יְרוּשָׁלִַם, וְעַל כָּל-עָרֵי יְהוּדָה, הַנּוֹתָרוֹת:  אֶל-לָכִישׁ, וְאֶל-עֲזֵקָה, כִּי הֵנָּה נִשְׁאֲרוּ בְּעָרֵי יְהוּדָה, עָרֵי מִבְצָר.  {פ}<BR>
<A NAME="8"> </A>
<B>ח</B> הַדָּבָר אֲשֶׁר-הָיָה אֶל-יִרְמְיָהוּ, מֵאֵת יְהוָה--אַחֲרֵי כְּרֹת הַמֶּלֶךְ צִדְקִיָּהוּ בְּרִית, אֶת-כָּל-הָעָם אֲשֶׁר בִּירוּשָׁלִַם, לִקְרֹא לָהֶם, דְּרוֹר. 
<A NAME="9"> </A>
<B>ט</B> לְשַׁלַּח אִישׁ אֶת-עַבְדּוֹ וְאִישׁ אֶת-שִׁפְחָתוֹ, הָעִבְרִי וְהָעִבְרִיָּה--חָפְשִׁים:  לְבִלְתִּי עֲבָד-בָּם בִּיהוּדִי אָחִיהוּ, אִישׁ. 
<A NAME="10"> </A>
<B>י</B> וַיִּשְׁמְעוּ כָל-הַשָּׂרִים וְכָל-הָעָם אֲשֶׁר-בָּאוּ בַבְּרִית, לְשַׁלַּח אִישׁ אֶת-עַבְדּוֹ וְאִישׁ אֶת-שִׁפְחָתוֹ חָפְשִׁים, לְבִלְתִּי עֲבָד-בָּם, עוֹד; וַיִּשְׁמְעוּ, וַיְשַׁלֵּחוּ. 
<A NAME="11"> </A>
<B>יא</B> וַיָּשׁוּבוּ, אַחֲרֵי-כֵן, וַיָּשִׁבוּ אֶת-הָעֲבָדִים וְאֶת-הַשְּׁפָחוֹת, אֲשֶׁר שִׁלְּחוּ חָפְשִׁים; ויכבישום (וַיִּכְבְּשׁוּם), לַעֲבָדִים וְלִשְׁפָחוֹת.  {פ}<BR>
<A NAME="12"> </A>
<B>יב</B> וַיְהִי דְבַר-יְהוָה אֶל-יִרְמְיָהוּ, מֵאֵת יְהוָה לֵאמֹר. 
<A NAME="13"> </A>
<B>יג</B> כֹּה-אָמַר יְהוָה, אֱלֹהֵי יִשְׂרָאֵל:  אָנֹכִי, כָּרַתִּי בְרִית אֶת-אֲבוֹתֵיכֶם, בְּיוֹם הוֹצִאִי אוֹתָם מֵאֶרֶץ מִצְרַיִם, מִבֵּית עֲבָדִים לֵאמֹר. 
<A NAME="14"> </A>
<B>יד</B> מִקֵּץ שֶׁבַע שָׁנִים תְּשַׁלְּחוּ אִישׁ אֶת-אָחִיו הָעִבְרִי אֲשֶׁר-יִמָּכֵר לְךָ, וַעֲבָדְךָ שֵׁשׁ שָׁנִים, וְשִׁלַּחְתּוֹ חָפְשִׁי, מֵעִמָּךְ; וְלֹא-שָׁמְעוּ אֲבוֹתֵיכֶם אֵלַי, וְלֹא הִטּוּ אֶת-אָזְנָם. 
<A NAME="15"> </A>
<B>טו</B> וַתָּשֻׁבוּ אַתֶּם הַיּוֹם, וַתַּעֲשׂוּ אֶת-הַיָּשָׁר בְּעֵינַי, לִקְרֹא דְרוֹר, אִישׁ לְרֵעֵהוּ; וַתִּכְרְתוּ בְרִית, לְפָנַי, בַּבַּיִת, אֲשֶׁר-נִקְרָא שְׁמִי עָלָיו. 
<A NAME="16"> </A>
<B>טז</B> וַתָּשֻׁבוּ, וַתְּחַלְּלוּ אֶת-שְׁמִי, וַתָּשִׁבוּ אִישׁ אֶת-עַבְדּוֹ וְאִישׁ אֶת-שִׁפְחָתוֹ, אֲשֶׁר-שִׁלַּחְתֶּם חָפְשִׁים לְנַפְשָׁם; וַתִּכְבְּשׁוּ אֹתָם--לִהְיוֹת לָכֶם, לַעֲבָדִים וְלִשְׁפָחוֹת.  {ס} 
<A NAME="17"> </A>
<B>יז</B> לָכֵן, כֹּה-אָמַר יְהוָה, אַתֶּם לֹא-שְׁמַעְתֶּם אֵלַי, לִקְרֹא דְרוֹר אִישׁ לְאָחִיו וְאִישׁ לְרֵעֵהוּ; הִנְנִי קֹרֵא לָכֶם דְּרוֹר נְאֻם-יְהוָה, אֶל-הַחֶרֶב אֶל-הַדֶּבֶר וְאֶל-הָרָעָב, וְנָתַתִּי אֶתְכֶם לזועה (לְזַעֲוָה), לְכֹל מַמְלְכוֹת הָאָרֶץ. 
<A NAME="18"> </A>
<B>יח</B> וְנָתַתִּי אֶת-הָאֲנָשִׁים, הָעֹבְרִים אֶת-בְּרִתִי, אֲשֶׁר לֹא-הֵקִימוּ אֶת-דִּבְרֵי הַבְּרִית, אֲשֶׁר כָּרְתוּ לְפָנָי--הָעֵגֶל אֲשֶׁר כָּרְתוּ לִשְׁנַיִם, וַיַּעַבְרוּ בֵּין בְּתָרָיו. 
<A NAME="19"> </A>
<B>יט</B> שָׂרֵי יְהוּדָה וְשָׂרֵי יְרוּשָׁלִַם, הַסָּרִסִים וְהַכֹּהֲנִים, וְכֹל, עַם הָאָרֶץ--הָעֹבְרִים, בֵּין בִּתְרֵי הָעֵגֶל. 
<A NAME="20"> </A>
<B>כ</B> וְנָתַתִּי אוֹתָם בְּיַד אֹיְבֵיהֶם, וּבְיַד מְבַקְשֵׁי נַפְשָׁם; וְהָיְתָה נִבְלָתָם לְמַאֲכָל, לְעוֹף הַשָּׁמַיִם וּלְבֶהֱמַת הָאָרֶץ. 
<A NAME="21"> </A>
<B>כא</B> וְאֶת-צִדְקִיָּהוּ מֶלֶךְ-יְהוּדָה וְאֶת-שָׂרָיו, אֶתֵּן בְּיַד אֹיְבֵיהֶם, וּבְיַד, מְבַקְשֵׁי נַפְשָׁם; וּבְיַד, חֵיל מֶלֶךְ בָּבֶל, הָעֹלִים, מֵעֲלֵיכֶם. 
<A NAME="22"> </A>
<B>כב</B> הִנְנִי מְצַוֶּה נְאֻם-יְהוָה, וַהֲשִׁבֹתִים אֶל-הָעִיר הַזֹּאת וְנִלְחֲמוּ עָלֶיהָ, וּלְכָדוּהָ, וּשְׂרָפֻהָ בָאֵשׁ; וְאֶת-עָרֵי יְהוּדָה אֶתֵּן שְׁמָמָה, מֵאֵין יֹשֵׁב.  {פ}</P>

<HR>
<P CLASS=s>
<A HREF="t0.htm">תנ"ך</A> -
ירמיהו - <A HREF="t11.htm">הכול</A><BR>פרק
<A HREF="t1101.htm">א</A>
<A HREF="t1102.htm">ב</A>
<A HREF="t1103.htm">ג</A>
<A HREF="t1104.htm">ד</A>
<A HREF="t1105.htm">ה</A>
<A HREF="t1106.htm">ו</A>
<A HREF="t1107.htm">ז</A>
<A HREF="t1108.htm">ח</A>
<A HREF="t1109.htm">ט</A>
<A HREF="t1110.htm">י</A>
<A HREF="t1111.htm">יא</A>
<A HREF="t1112.htm">יב</A>
<A HREF="t1113.htm">יג</A>
<A HREF="t1114.htm">יד</A>
<A HREF="t1115.htm">טו</A>
<A HREF="t1116.htm">טז</A>
<A HREF="t1117.htm">יז</A>
<A HREF="t1118.htm">יח</A>
<A HREF="t1119.htm">יט</A>
<A HREF="t1120.htm">כ</A>
<A HREF="t1121.htm">כא</A>
<A HREF="t1122.htm">כב</A>
<A HREF="t1123.htm">כג</A>
<A HREF="t1124.htm">כד</A>
<A HREF="t1125.htm">כה</A>
<A HREF="t1126.htm">כו</A>
<A HREF="t1127.htm">כז</A>
<A HREF="t1128.htm">כח</A>
<A HREF="t1129.htm">כט</A>
<A HREF="t1130.htm">ל</A>
<A HREF="t1131.htm">לא</A>
<A HREF="t1132.htm">לב</A>
<A HREF="t1133.htm">לג</A>
לד
<A HREF="t1135.htm">לה</A>
<A HREF="t1136.htm">לו</A>
<A HREF="t1137.htm">לז</A>
<A HREF="t1138.htm">לח</A>
<A HREF="t1139.htm">לט</A>
<A HREF="t1140.htm">מ</A>
<A HREF="t1141.htm">מא</A>
<A HREF="t1142.htm">מב</A>
<A HREF="t1143.htm">מג</A>
<A HREF="t1144.htm">מד</A>
<A HREF="t1145.htm">מה</A>
<A HREF="t1146.htm">מו</A>
<A HREF="t1147.htm">מז</A>
<A HREF="t1148.htm">מח</A>
<A HREF="t1149.htm">מט</A>
<A HREF="t1150.htm">נ</A>
<A HREF="t1151.htm">נא</A>
<A HREF="t1152.htm">נב</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t1134')</SCRIPT></P>
</BODY></HTML>
