<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="tr.css" TYPE="text/css">
<TITLE>תנ"ך מנוקד - משלי פרק יד</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
משלי - <A HREF="t28.htm">הכול</A><BR>פרק
<A HREF="t2801.htm">א</A>
<A HREF="t2802.htm">ב</A>
<A HREF="t2803.htm">ג</A>
<A HREF="t2804.htm">ד</A>
<A HREF="t2805.htm">ה</A>
<A HREF="t2806.htm">ו</A>
<A HREF="t2807.htm">ז</A>
<A HREF="t2808.htm">ח</A>
<A HREF="t2809.htm">ט</A>
<A HREF="t2810.htm">י</A>
<A HREF="t2811.htm">יא</A>
<A HREF="t2812.htm">יב</A>
<A HREF="t2813.htm">יג</A>
יד
<A HREF="t2815.htm">טו</A>
<A HREF="t2816.htm">טז</A>
<A HREF="t2817.htm">יז</A>
<A HREF="t2818.htm">יח</A>
<A HREF="t2819.htm">יט</A>
<A HREF="t2820.htm">כ</A>
<A HREF="t2821.htm">כא</A>
<A HREF="t2822.htm">כב</A>
<A HREF="t2823.htm">כג</A>
<A HREF="t2824.htm">כד</A>
<A HREF="t2825.htm">כה</A>
<A HREF="t2826.htm">כו</A>
<A HREF="t2827.htm">כז</A>
<A HREF="t2828.htm">כח</A>
<A HREF="t2829.htm">כט</A>
<A HREF="t2830.htm">ל</A>
<A HREF="t2831.htm">לא</A>
<BR>
 <BR>
<A HREF="http://www.mechon-mamre.org/mp3/t2814.mp3" TARGET="_blank">האזנה לפרק זה</A>
</P>
<HR>

<H1>משלי פרק יד</H1>

<A NAME="1"> </A>
<P><B>א</B>  חַכְמוֹת נָשִׁים, בָּנְתָה בֵיתָהּ;    וְאִוֶּלֶת, בְּיָדֶיהָ תֶהֶרְסֶנּוּ.<BR>
<A NAME="2"> </A>
<B>ב</B>  הוֹלֵךְ בְּיָשְׁרוֹ, יְרֵא יְהוָה;    וּנְלוֹז דְּרָכָיו בּוֹזֵהוּ.<BR>
<A NAME="3"> </A>
<B>ג</B>  בְּפִי-אֱוִיל, חֹטֶר גַּאֲוָה;    וְשִׂפְתֵי חֲכָמִים, תִּשְׁמוּרֵם.<BR>
<A NAME="4"> </A>
<B>ד</B>  בְּאֵין אֲלָפִים, אֵבוּס בָּר;    וְרָב-תְּבוּאוֹת, בְּכֹחַ שׁוֹר.<BR>
<A NAME="5"> </A>
<B>ה</B>  עֵד אֱמוּנִים, לֹא יְכַזֵּב;    וְיָפִיחַ כְּזָבִים, עֵד שָׁקֶר.<BR>
<A NAME="6"> </A>
<B>ו</B>  בִּקֶּשׁ-לֵץ חָכְמָה וָאָיִן;    וְדַעַת לְנָבוֹן נָקָל.<BR>
<A NAME="7"> </A>
<B>ז</B>  לֵךְ מִנֶּגֶד, לְאִישׁ כְּסִיל;    וּבַל-יָדַעְתָּ, שִׂפְתֵי-דָעַת.<BR>
<A NAME="8"> </A>
<B>ח</B>  חָכְמַת עָרוּם, הָבִין דַּרְכּוֹ;    וְאִוֶּלֶת כְּסִילִים מִרְמָה.<BR>
<A NAME="9"> </A>
<B>ט</B>  אֱוִלִים, יָלִיץ אָשָׁם;    וּבֵין יְשָׁרִים רָצוֹן.<BR>
<A NAME="10"> </A>
<B>י</B>  לֵב--יוֹדֵעַ, מָרַּת נַפְשׁוֹ;    וּבְשִׂמְחָתוֹ, לֹא-יִתְעָרַב זָר.<BR>
<A NAME="11"> </A>
<B>יא</B>  בֵּית רְשָׁעִים, יִשָּׁמֵד;    וְאֹהֶל יְשָׁרִים יַפְרִיחַ.<BR>
<A NAME="12"> </A>
<B>יב</B>  יֵשׁ דֶּרֶךְ יָשָׁר, לִפְנֵי-אִישׁ;    וְאַחֲרִיתָהּ, דַּרְכֵי-מָוֶת.<BR>
<A NAME="13"> </A>
<B>יג</B>  גַּם-בִּשְׂחֹק יִכְאַב-לֵב;    וְאַחֲרִיתָהּ שִׂמְחָה תוּגָה.<BR>
<A NAME="14"> </A>
<B>יד</B>  מִדְּרָכָיו יִשְׂבַּע, סוּג לֵב;    וּמֵעָלָיו, אִישׁ טוֹב.<BR>
<A NAME="15"> </A>
<B>טו</B>  פֶּתִי, יַאֲמִין לְכָל-דָּבָר;    וְעָרוּם, יָבִין לַאֲשֻׁרוֹ.<BR>
<A NAME="16"> </A>
<B>טז</B>  חָכָם יָרֵא, וְסָר מֵרָע;    וּכְסִיל, מִתְעַבֵּר וּבוֹטֵחַ.<BR>
<A NAME="17"> </A>
<B>יז</B>  קְצַר-אַפַּיִם, יַעֲשֶׂה אִוֶּלֶת;    וְאִישׁ מְזִמּוֹת, יִשָּׂנֵא.<BR>
<A NAME="18"> </A>
<B>יח</B>  נָחֲלוּ פְתָאיִם אִוֶּלֶת;    וַעֲרוּמִים, יַכְתִּרוּ דָעַת.<BR>
<A NAME="19"> </A>
<B>יט</B>  שַׁחוּ רָעִים, לִפְנֵי טוֹבִים;    וּרְשָׁעִים, עַל-שַׁעֲרֵי צַדִּיק.<BR>
<A NAME="20"> </A>
<B>כ</B>  גַּם-לְרֵעֵהוּ, יִשָּׂנֵא רָשׁ;    וְאֹהֲבֵי עָשִׁיר רַבִּים.<BR>
<A NAME="21"> </A>
<B>כא</B>  בָּז-לְרֵעֵהוּ חוֹטֵא;    וּמְחוֹנֵן עניים (עֲנָוִים) אַשְׁרָיו.<BR>
<A NAME="22"> </A>
<B>כב</B>  הֲלוֹא-יִתְעוּ, חֹרְשֵׁי רָע;    וְחֶסֶד וֶאֱמֶת, חֹרְשֵׁי טוֹב.<BR>
<A NAME="23"> </A>
<B>כג</B>  בְּכָל-עֶצֶב, יִהְיֶה מוֹתָר;    וּדְבַר-שְׂפָתַיִם, אַךְ-לְמַחְסוֹר.<BR>
<A NAME="24"> </A>
<B>כד</B>  עֲטֶרֶת חֲכָמִים עָשְׁרָם;    אִוֶּלֶת כְּסִילִים אִוֶּלֶת.<BR>
<A NAME="25"> </A>
<B>כה</B>  מַצִּיל נְפָשׁוֹת, עֵד אֱמֶת;    וְיָפִחַ כְּזָבִים מִרְמָה.<BR>
<A NAME="26"> </A>
<B>כו</B>  בְּיִרְאַת יְהוָה, מִבְטַח-עֹז;    וּלְבָנָיו, יִהְיֶה מַחְסֶה.<BR>
<A NAME="27"> </A>
<B>כז</B>  יִרְאַת יְהוָה, מְקוֹר חַיִּים--    לָסוּר, מִמֹּקְשֵׁי מָוֶת.<BR>
<A NAME="28"> </A>
<B>כח</B>  בְּרָב-עָם הַדְרַת-מֶלֶךְ;    וּבְאֶפֶס לְאֹם, מְחִתַּת רָזוֹן.<BR>
<A NAME="29"> </A>
<B>כט</B>  אֶרֶךְ אַפַּיִם, רַב-תְּבוּנָה;    וּקְצַר-רוּחַ, מֵרִים אִוֶּלֶת.<BR>
<A NAME="30"> </A>
<B>ל</B>  חַיֵּי בְשָׂרִים, לֵב מַרְפֵּא;    וּרְקַב עֲצָמוֹת קִנְאָה.<BR>
<A NAME="31"> </A>
<B>לא</B>  עֹשֵׁק דָּל, חֵרֵף עֹשֵׂהוּ;    וּמְכַבְּדוֹ, חֹנֵן אֶבְיוֹן.<BR>
<A NAME="32"> </A>
<B>לב</B>  בְּרָעָתוֹ, יִדָּחֶה רָשָׁע;    וְחֹסֶה בְמוֹתוֹ צַדִּיק.<BR>
<A NAME="33"> </A>
<B>לג</B>  בְּלֵב נָבוֹן, תָּנוּחַ חָכְמָה;    וּבְקֶרֶב כְּסִילִים, תִּוָּדֵעַ.<BR>
<A NAME="34"> </A>
<B>לד</B>  צְדָקָה תְרוֹמֵם-גּוֹי;    וְחֶסֶד לְאֻמִּים חַטָּאת.<BR>
<A NAME="35"> </A>
<B>לה</B>  רְצוֹן-מֶלֶךְ, לְעֶבֶד מַשְׂכִּיל;    וְעֶבְרָתוֹ, תִּהְיֶה מֵבִישׁ.</P>

<HR>
<P CLASS=s>
<A HREF="t0.htm">תנ"ך</A> -
משלי - <A HREF="t28.htm">הכול</A><BR>פרק
<A HREF="t2801.htm">א</A>
<A HREF="t2802.htm">ב</A>
<A HREF="t2803.htm">ג</A>
<A HREF="t2804.htm">ד</A>
<A HREF="t2805.htm">ה</A>
<A HREF="t2806.htm">ו</A>
<A HREF="t2807.htm">ז</A>
<A HREF="t2808.htm">ח</A>
<A HREF="t2809.htm">ט</A>
<A HREF="t2810.htm">י</A>
<A HREF="t2811.htm">יא</A>
<A HREF="t2812.htm">יב</A>
<A HREF="t2813.htm">יג</A>
יד
<A HREF="t2815.htm">טו</A>
<A HREF="t2816.htm">טז</A>
<A HREF="t2817.htm">יז</A>
<A HREF="t2818.htm">יח</A>
<A HREF="t2819.htm">יט</A>
<A HREF="t2820.htm">כ</A>
<A HREF="t2821.htm">כא</A>
<A HREF="t2822.htm">כב</A>
<A HREF="t2823.htm">כג</A>
<A HREF="t2824.htm">כד</A>
<A HREF="t2825.htm">כה</A>
<A HREF="t2826.htm">כו</A>
<A HREF="t2827.htm">כז</A>
<A HREF="t2828.htm">כח</A>
<A HREF="t2829.htm">כט</A>
<A HREF="t2830.htm">ל</A>
<A HREF="t2831.htm">לא</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t2814')</SCRIPT></P>
</BODY></HTML>
