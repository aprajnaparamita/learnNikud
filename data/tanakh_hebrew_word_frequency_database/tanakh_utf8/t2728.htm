<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2013 Mechon Mamre, 12 Hayyim Vital, Jerusalem-->
<LINK REL="stylesheet" HREF="tr.css" TYPE="text/css">
<TITLE>תנ"ך מנוקד - איוב פרק כח</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
איוב - <A HREF="t27.htm">הכול</A><BR>פרק
<A HREF="t2701.htm">א</A>
<A HREF="t2702.htm">ב</A>
<A HREF="t2703.htm">ג</A>
<A HREF="t2704.htm">ד</A>
<A HREF="t2705.htm">ה</A>
<A HREF="t2706.htm">ו</A>
<A HREF="t2707.htm">ז</A>
<A HREF="t2708.htm">ח</A>
<A HREF="t2709.htm">ט</A>
<A HREF="t2710.htm">י</A>
<A HREF="t2711.htm">יא</A>
<A HREF="t2712.htm">יב</A>
<A HREF="t2713.htm">יג</A>
<A HREF="t2714.htm">יד</A>
<A HREF="t2715.htm">טו</A>
<A HREF="t2716.htm">טז</A>
<A HREF="t2717.htm">יז</A>
<A HREF="t2718.htm">יח</A>
<A HREF="t2719.htm">יט</A>
<A HREF="t2720.htm">כ</A>
<A HREF="t2721.htm">כא</A>
<A HREF="t2722.htm">כב</A>
<A HREF="t2723.htm">כג</A>
<A HREF="t2724.htm">כד</A>
<A HREF="t2725.htm">כה</A>
<A HREF="t2726.htm">כו</A>
<A HREF="t2727.htm">כז</A>
כח
<A HREF="t2729.htm">כט</A>
<A HREF="t2730.htm">ל</A>
<A HREF="t2731.htm">לא</A>
<A HREF="t2732.htm">לב</A>
<A HREF="t2733.htm">לג</A>
<A HREF="t2734.htm">לד</A>
<A HREF="t2735.htm">לה</A>
<A HREF="t2736.htm">לו</A>
<A HREF="t2737.htm">לז</A>
<A HREF="t2738.htm">לח</A>
<A HREF="t2739.htm">לט</A>
<A HREF="t2740.htm">מ</A>
<A HREF="t2741.htm">מא</A>
<A HREF="t2742.htm">מב</A>
<BR>
 <BR>
<A HREF="http://www.mechon-mamre.org/mp3/t2728.mp3" TARGET="_blank">האזנה לפרק זה</A>
</P>
<HR>

<H1>איוב פרק כח</H1>

<A NAME="1"> </A>
<P><B>א</B>  כִּי יֵשׁ לַכֶּסֶף מוֹצָא;    וּמָקוֹם, לַזָּהָב יָזֹקּוּ.<BR>
<A NAME="2"> </A>
<B>ב</B>  בַּרְזֶל, מֵעָפָר יֻקָּח;    וְאֶבֶן, יָצוּק נְחוּשָׁה.<BR>
<A NAME="3"> </A>
<B>ג</B>  קֵץ, שָׂם לַחֹשֶׁךְ, וּלְכָל-תַּכְלִית, הוּא חוֹקֵר:    אֶבֶן אֹפֶל וְצַלְמָוֶת.<BR>
<A NAME="4"> </A>
<B>ד</B>  פָּרַץ נַחַל, מֵעִם-גָּר--הַנִּשְׁכָּחִים מִנִּי-רָגֶל;    דַּלּוּ מֵאֱנוֹשׁ נָעוּ.<BR>
<A NAME="5"> </A>
<B>ה</B>  אֶרֶץ--מִמֶּנָּה יֵצֵא-לָחֶם;    וְתַחְתֶּיהָ, נֶהְפַּךְ כְּמוֹ-אֵשׁ.<BR>
<A NAME="6"> </A>
<B>ו</B>  מְקוֹם-סַפִּיר אֲבָנֶיהָ;    וְעַפְרֹת זָהָב לוֹ.<BR>
<A NAME="7"> </A>
<B>ז</B>  נָתִיב, לֹא-יְדָעוֹ עָיִט;    וְלֹא שְׁזָפַתּוּ, עֵין אַיָּה.<BR>
<A NAME="8"> </A>
<B>ח</B>  לֹא-הִדְרִיכוּהוּ בְנֵי-שָׁחַץ;    לֹא-עָדָה עָלָיו שָׁחַל.<BR>
<A NAME="9"> </A>
<B>ט</B>  בַּחַלָּמִישׁ, שָׁלַח יָדוֹ;    הָפַךְ מִשֹּׁרֶשׁ הָרִים.<BR>
<A NAME="10"> </A>
<B>י</B>  בַּצּוּרוֹת, יְאֹרִים בִּקֵּעַ;    וְכָל-יְקָר, רָאֲתָה עֵינוֹ.<BR>
<A NAME="11"> </A>
<B>יא</B>  מִבְּכִי, נְהָרוֹת חִבֵּשׁ;    וְתַעֲלֻמָהּ, יֹצִא אוֹר.</P>
<A NAME="12"> </A>
<P><B>יב</B>  וְהַחָכְמָה, מֵאַיִן תִּמָּצֵא;    וְאֵי זֶה, מְקוֹם בִּינָה.<BR>
<A NAME="13"> </A>
<B>יג</B>  לֹא-יָדַע אֱנוֹשׁ עֶרְכָּהּ;    וְלֹא תִמָּצֵא, בְּאֶרֶץ הַחַיִּים.<BR>
<A NAME="14"> </A>
<B>יד</B>  תְּהוֹם אָמַר, לֹא בִי-הִיא;    וְיָם אָמַר, אֵין עִמָּדִי.<BR>
<A NAME="15"> </A>
<B>טו</B>  לֹא-יֻתַּן סְגוֹר תַּחְתֶּיהָ;    וְלֹא יִשָּׁקֵל, כֶּסֶף מְחִירָהּ.<BR>
<A NAME="16"> </A>
<B>טז</B>  לֹא-תְסֻלֶּה, בְּכֶתֶם אוֹפִיר;    בְּשֹׁהַם יָקָר וְסַפִּיר.<BR>
<A NAME="17"> </A>
<B>יז</B>  לֹא-יַעַרְכֶנָּה זָהָב, וּזְכוֹכִית;    וּתְמוּרָתָהּ כְּלִי-פָז.<BR>
<A NAME="18"> </A>
<B>יח</B>  רָאמוֹת וְגָבִישׁ, לֹא יִזָּכֵר;    וּמֶשֶׁךְ חָכְמָה, מִפְּנִינִים.<BR>
<A NAME="19"> </A>
<B>יט</B>  לֹא-יַעַרְכֶנָּה, פִּטְדַת-כּוּשׁ;    בְּכֶתֶם טָהוֹר, לֹא תְסֻלֶּה.<BR>
<A NAME="20"> </A>
<B>כ</B>  וְהַחָכְמָה, מֵאַיִן תָּבוֹא;    וְאֵי זֶה, מְקוֹם בִּינָה.<BR>
<A NAME="21"> </A>
<B>כא</B>  וְנֶעֶלְמָה, מֵעֵינֵי כָל-חָי;    וּמֵעוֹף הַשָּׁמַיִם נִסְתָּרָה.<BR>
<A NAME="22"> </A>
<B>כב</B>  אֲבַדּוֹן וָמָוֶת, אָמְרוּ;    בְּאָזְנֵינוּ, שָׁמַעְנוּ שִׁמְעָהּ.<BR>
<A NAME="23"> </A>
<B>כג</B>  אֱלֹהִים, הֵבִין דַּרְכָּהּ;    וְהוּא, יָדַע אֶת-מְקוֹמָהּ.<BR>
<A NAME="24"> </A>
<B>כד</B>  כִּי-הוּא, לִקְצוֹת-הָאָרֶץ יַבִּיט;    תַּחַת כָּל-הַשָּׁמַיִם יִרְאֶה.<BR>
<A NAME="25"> </A>
<B>כה</B>  לַעֲשׂוֹת לָרוּחַ מִשְׁקָל;    וּמַיִם, תִּכֵּן בְּמִדָּה.<BR>
<A NAME="26"> </A>
<B>כו</B>  בַּעֲשֹׂתוֹ לַמָּטָר חֹק;    וְדֶרֶךְ, לַחֲזִיז קֹלוֹת.<BR>
<A NAME="27"> </A>
<B>כז</B>  אָז רָאָהּ, וַיְסַפְּרָהּ;    הֱכִינָהּ, וְגַם-חֲקָרָהּ.<BR>
<A NAME="28"> </A>
<B>כח</B>  וַיֹּאמֶר, לָאָדָם--הֵן יִרְאַת אֲדֹנָי, הִיא חָכְמָה;    וְסוּר מֵרָע בִּינָה.</P>

<HR>
<P CLASS=s>
<A HREF="t0.htm">תנ"ך</A> -
איוב - <A HREF="t27.htm">הכול</A><BR>פרק
<A HREF="t2701.htm">א</A>
<A HREF="t2702.htm">ב</A>
<A HREF="t2703.htm">ג</A>
<A HREF="t2704.htm">ד</A>
<A HREF="t2705.htm">ה</A>
<A HREF="t2706.htm">ו</A>
<A HREF="t2707.htm">ז</A>
<A HREF="t2708.htm">ח</A>
<A HREF="t2709.htm">ט</A>
<A HREF="t2710.htm">י</A>
<A HREF="t2711.htm">יא</A>
<A HREF="t2712.htm">יב</A>
<A HREF="t2713.htm">יג</A>
<A HREF="t2714.htm">יד</A>
<A HREF="t2715.htm">טו</A>
<A HREF="t2716.htm">טז</A>
<A HREF="t2717.htm">יז</A>
<A HREF="t2718.htm">יח</A>
<A HREF="t2719.htm">יט</A>
<A HREF="t2720.htm">כ</A>
<A HREF="t2721.htm">כא</A>
<A HREF="t2722.htm">כב</A>
<A HREF="t2723.htm">כג</A>
<A HREF="t2724.htm">כד</A>
<A HREF="t2725.htm">כה</A>
<A HREF="t2726.htm">כו</A>
<A HREF="t2727.htm">כז</A>
כח
<A HREF="t2729.htm">כט</A>
<A HREF="t2730.htm">ל</A>
<A HREF="t2731.htm">לא</A>
<A HREF="t2732.htm">לב</A>
<A HREF="t2733.htm">לג</A>
<A HREF="t2734.htm">לד</A>
<A HREF="t2735.htm">לה</A>
<A HREF="t2736.htm">לו</A>
<A HREF="t2737.htm">לז</A>
<A HREF="t2738.htm">לח</A>
<A HREF="t2739.htm">לט</A>
<A HREF="t2740.htm">מ</A>
<A HREF="t2741.htm">מא</A>
<A HREF="t2742.htm">מב</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t2728')</SCRIPT></P>
</BODY></HTML>
