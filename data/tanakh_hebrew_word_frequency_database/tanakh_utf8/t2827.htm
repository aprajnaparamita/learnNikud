<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="tr.css" TYPE="text/css">
<TITLE>תנ"ך מנוקד - משלי פרק כז</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
משלי - <A HREF="t28.htm">הכול</A><BR>פרק
<A HREF="t2801.htm">א</A>
<A HREF="t2802.htm">ב</A>
<A HREF="t2803.htm">ג</A>
<A HREF="t2804.htm">ד</A>
<A HREF="t2805.htm">ה</A>
<A HREF="t2806.htm">ו</A>
<A HREF="t2807.htm">ז</A>
<A HREF="t2808.htm">ח</A>
<A HREF="t2809.htm">ט</A>
<A HREF="t2810.htm">י</A>
<A HREF="t2811.htm">יא</A>
<A HREF="t2812.htm">יב</A>
<A HREF="t2813.htm">יג</A>
<A HREF="t2814.htm">יד</A>
<A HREF="t2815.htm">טו</A>
<A HREF="t2816.htm">טז</A>
<A HREF="t2817.htm">יז</A>
<A HREF="t2818.htm">יח</A>
<A HREF="t2819.htm">יט</A>
<A HREF="t2820.htm">כ</A>
<A HREF="t2821.htm">כא</A>
<A HREF="t2822.htm">כב</A>
<A HREF="t2823.htm">כג</A>
<A HREF="t2824.htm">כד</A>
<A HREF="t2825.htm">כה</A>
<A HREF="t2826.htm">כו</A>
כז
<A HREF="t2828.htm">כח</A>
<A HREF="t2829.htm">כט</A>
<A HREF="t2830.htm">ל</A>
<A HREF="t2831.htm">לא</A>
<BR>
 <BR>
<A HREF="http://www.mechon-mamre.org/mp3/t2827.mp3" TARGET="_blank">האזנה לפרק זה</A>
</P>
<HR>

<H1>משלי פרק כז</H1>

<A NAME="1"> </A>
<P><B>א</B>  אַל-תִּתְהַלֵּל, בְּיוֹם מָחָר:    כִּי לֹא-תֵדַע, מַה-יֵּלֶד יוֹם.<BR>
<A NAME="2"> </A>
<B>ב</B>  יְהַלֶּלְךָ זָר וְלֹא-פִיךָ;    נָכְרִי, וְאַל-שְׂפָתֶיךָ.<BR>
<A NAME="3"> </A>
<B>ג</B>  כֹּבֶד-אֶבֶן, וְנֵטֶל הַחוֹל;    וְכַעַס אֱוִיל, כָּבֵד מִשְּׁנֵיהֶם.<BR>
<A NAME="4"> </A>
<B>ד</B>  אַכְזְרִיּוּת חֵמָה, וְשֶׁטֶף אָף;    וּמִי יַעֲמֹד, לִפְנֵי קִנְאָה.<BR>
<A NAME="5"> </A>
<B>ה</B>  טוֹבָה, תּוֹכַחַת מְגֻלָּה--    מֵאַהֲבָה מְסֻתָּרֶת.<BR>
<A NAME="6"> </A>
<B>ו</B>  נֶאֱמָנִים, פִּצְעֵי אוֹהֵב;    וְנַעְתָּרוֹת, נְשִׁיקוֹת שׂוֹנֵא.<BR>
<A NAME="7"> </A>
<B>ז</B>  נֶפֶשׁ שְׂבֵעָה, תָּבוּס נֹפֶת;    וְנֶפֶשׁ רְעֵבָה, כָּל-מַר מָתוֹק.<BR>
<A NAME="8"> </A>
<B>ח</B>  כְּצִפּוֹר, נוֹדֶדֶת מִן-קִנָּהּ--    כֵּן-אִישׁ, נוֹדֵד מִמְּקוֹמוֹ.<BR>
<A NAME="9"> </A>
<B>ט</B>  שֶׁמֶן וּקְטֹרֶת, יְשַׂמַּח-לֵב;    וּמֶתֶק רֵעֵהוּ, מֵעֲצַת-נָפֶשׁ.<BR>
<A NAME="10"> </A>
<B>י</B>  רֵעֲךָ ורעה (וְרֵעַ) אָבִיךָ, אַל-תַּעֲזֹב--    וּבֵית אָחִיךָ, אַל-תָּבוֹא בְּיוֹם אֵידֶךָ;<BR>טוֹב שָׁכֵן קָרוֹב,    מֵאָח רָחוֹק.<BR>
<A NAME="11"> </A>
<B>יא</B>  חֲכַם בְּנִי, וְשַׂמַּח לִבִּי;    וְאָשִׁיבָה חֹרְפִי דָבָר.<BR>
<A NAME="12"> </A>
<B>יב</B>  עָרוּם, רָאָה רָעָה נִסְתָּר;    פְּתָאיִם, עָבְרוּ נֶעֱנָשׁוּ.<BR>
<A NAME="13"> </A>
<B>יג</B>  קַח-בִּגְדוֹ, כִּי-עָרַב זָר;    וּבְעַד נָכְרִיָּה חַבְלֵהוּ.<BR>
<A NAME="14"> </A>
<B>יד</B>  מְבָרֵךְ רֵעֵהוּ, בְּקוֹל גָּדוֹל--בַּבֹּקֶר הַשְׁכֵּים:    קְלָלָה, תֵּחָשֶׁב לוֹ.<BR>
<A NAME="15"> </A>
<B>טו</B>  דֶּלֶף טוֹרֵד, בְּיוֹם סַגְרִיר;    וְאֵשֶׁת מדונים (מִדְיָנִים), נִשְׁתָּוָה.<BR>
<A NAME="16"> </A>
<B>טז</B>  צֹפְנֶיהָ צָפַן-רוּחַ;    וְשֶׁמֶן יְמִינוֹ יִקְרָא.<BR>
<A NAME="17"> </A>
<B>יז</B>  בַּרְזֶל בְּבַרְזֶל יָחַד;    וְאִישׁ, יַחַד פְּנֵי-רֵעֵהוּ.<BR>
<A NAME="18"> </A>
<B>יח</B>  נֹצֵר תְּאֵנָה, יֹאכַל פִּרְיָהּ;    וְשֹׁמֵר אֲדֹנָיו יְכֻבָּד.<BR>
<A NAME="19"> </A>
<B>יט</B>  כַּמַּיִם, הַפָּנִים לַפָּנִים--    כֵּן לֵב-הָאָדָם, לָאָדָם.<BR>
<A NAME="20"> </A>
<B>כ</B>  שְׁאוֹל וַאֲבַדֹּה, לֹא תִשְׂבַּעְנָה;    וְעֵינֵי הָאָדָם, לֹא תִשְׂבַּעְנָה.<BR>
<A NAME="21"> </A>
<B>כא</B>  מַצְרֵף לַכֶּסֶף, וְכוּר לַזָּהָב;    וְאִישׁ, לְפִי מַהֲלָלוֹ.<BR>
<A NAME="22"> </A>
<B>כב</B>  אִם תִּכְתּוֹשׁ-אֶת-הָאֱוִיל, בַּמַּכְתֵּשׁ בְּתוֹךְ הָרִיפוֹת--    בַּעֱלִי:<BR>לֹא-תָסוּר מֵעָלָיו,    אִוַּלְתּוֹ.<BR>
<A NAME="23"> </A>
<B>כג</B>  יָדֹעַ תֵּדַע, פְּנֵי צֹאנֶךָ;    שִׁית לִבְּךָ, לַעֲדָרִים.<BR>
<A NAME="24"> </A>
<B>כד</B>  כִּי לֹא לְעוֹלָם חֹסֶן;    וְאִם-נֵזֶר, לְדוֹר דור (וָדוֹר).<BR>
<A NAME="25"> </A>
<B>כה</B>  גָּלָה חָצִיר, וְנִרְאָה-דֶשֶׁא;    וְנֶאֶסְפוּ, עִשְּׂבוֹת הָרִים.<BR>
<A NAME="26"> </A>
<B>כו</B>  כְּבָשִׂים לִלְבוּשֶׁךָ;    וּמְחִיר שָׂדֶה, עַתּוּדִים.<BR>
<A NAME="27"> </A>
<B>כז</B>  וְדֵי, חֲלֵב עִזִּים--לְלַחְמְךָ, לְלֶחֶם בֵּיתֶךָ;    וְחַיִּים, לְנַעֲרוֹתֶיךָ.</P>

<HR>
<P CLASS=s>
<A HREF="t0.htm">תנ"ך</A> -
משלי - <A HREF="t28.htm">הכול</A><BR>פרק
<A HREF="t2801.htm">א</A>
<A HREF="t2802.htm">ב</A>
<A HREF="t2803.htm">ג</A>
<A HREF="t2804.htm">ד</A>
<A HREF="t2805.htm">ה</A>
<A HREF="t2806.htm">ו</A>
<A HREF="t2807.htm">ז</A>
<A HREF="t2808.htm">ח</A>
<A HREF="t2809.htm">ט</A>
<A HREF="t2810.htm">י</A>
<A HREF="t2811.htm">יא</A>
<A HREF="t2812.htm">יב</A>
<A HREF="t2813.htm">יג</A>
<A HREF="t2814.htm">יד</A>
<A HREF="t2815.htm">טו</A>
<A HREF="t2816.htm">טז</A>
<A HREF="t2817.htm">יז</A>
<A HREF="t2818.htm">יח</A>
<A HREF="t2819.htm">יט</A>
<A HREF="t2820.htm">כ</A>
<A HREF="t2821.htm">כא</A>
<A HREF="t2822.htm">כב</A>
<A HREF="t2823.htm">כג</A>
<A HREF="t2824.htm">כד</A>
<A HREF="t2825.htm">כה</A>
<A HREF="t2826.htm">כו</A>
כז
<A HREF="t2828.htm">כח</A>
<A HREF="t2829.htm">כט</A>
<A HREF="t2830.htm">ל</A>
<A HREF="t2831.htm">לא</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t2827')</SCRIPT></P>
</BODY></HTML>
