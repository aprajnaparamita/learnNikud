<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - הושע פרק י</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
הושע - <A HREF="t13.htm">הכול</A><BR>פרק
<A HREF="t1301.htm">א</A>
<A HREF="t1302.htm">ב</A>
<A HREF="t1303.htm">ג</A>
<A HREF="t1304.htm">ד</A>
<A HREF="t1305.htm">ה</A>
<A HREF="t1306.htm">ו</A>
<A HREF="t1307.htm">ז</A>
<A HREF="t1308.htm">ח</A>
<A HREF="t1309.htm">ט</A>
י
<A HREF="t1311.htm">יא</A>
<A HREF="t1312.htm">יב</A>
<A HREF="t1313.htm">יג</A>
<A HREF="t1314.htm">יד</A>
<BR>
 <BR>
<A HREF="http://www.mechon-mamre.org/mp3/t1310.mp3" TARGET="_blank">האזנה לפרק זה</A>
</P>
<HR>

<H1>הושע פרק י</H1>

<A NAME="1"> </A>
<P><B>א</B> גֶּפֶן בּוֹקֵק יִשְׂרָאֵל, פְּרִי יְשַׁוֶּה-לּוֹ; כְּרֹב לְפִרְיוֹ, הִרְבָּה לַמִּזְבְּחוֹת--כְּטוֹב לְאַרְצוֹ, הֵיטִיבוּ מַצֵּבוֹת. 
<A NAME="2"> </A>
<B>ב</B> חָלַק לִבָּם, עַתָּה יֶאְשָׁמוּ; הוּא יַעֲרֹף מִזְבְּחוֹתָם, יְשֹׁדֵד מַצֵּבוֹתָם. 
<A NAME="3"> </A>
<B>ג</B> כִּי עַתָּה יֹאמְרוּ, אֵין מֶלֶךְ לָנוּ:  כִּי לֹא יָרֵאנוּ אֶת-יְהוָה, וְהַמֶּלֶךְ מַה-יַּעֲשֶׂה-לָּנוּ. 
<A NAME="4"> </A>
<B>ד</B> דִּבְּרוּ דְבָרִים, אָלוֹת שָׁוְא כָּרֹת בְּרִית; וּפָרַח כָּרֹאשׁ מִשְׁפָּט, עַל תַּלְמֵי שָׂדָי. 
<A NAME="5"> </A>
<B>ה</B> לְעֶגְלוֹת בֵּית אָוֶן, יָגוּרוּ שְׁכַן שֹׁמְרוֹן:  כִּי-אָבַל עָלָיו עַמּוֹ, וּכְמָרָיו עָלָיו יָגִילוּ--עַל-כְּבוֹדוֹ, כִּי-גָלָה מִמֶּנּוּ. 
<A NAME="6"> </A>
<B>ו</B> גַּם-אוֹתוֹ לְאַשּׁוּר יוּבָל, מִנְחָה לְמֶלֶךְ יָרֵב; בָּשְׁנָה אֶפְרַיִם יִקָּח, וְיֵבוֹשׁ יִשְׂרָאֵל מֵעֲצָתוֹ. 
<A NAME="7"> </A>
<B>ז</B> נִדְמֶה שֹׁמְרוֹן, מַלְכָּהּ, כְּקֶצֶף, עַל-פְּנֵי-מָיִם. 
<A NAME="8"> </A>
<B>ח</B> וְנִשְׁמְדוּ בָּמוֹת אָוֶן, חַטַּאת יִשְׂרָאֵל--קוֹץ וְדַרְדַּר, יַעֲלֶה עַל-מִזְבְּחוֹתָם; וְאָמְרוּ לֶהָרִים כַּסּוּנוּ, וְלַגְּבָעוֹת נִפְלוּ עָלֵינוּ.  {פ}<BR>
<A NAME="9"> </A>
<B>ט</B> מִימֵי, הַגִּבְעָה, חָטָאתָ, יִשְׂרָאֵל; שָׁם עָמָדוּ, לֹא-תַשִּׂיגֵם בַּגִּבְעָה מִלְחָמָה עַל-בְּנֵי עַלְוָה. 
<A NAME="10"> </A>
<B>י</B> בְּאַוָּתִי, וְאֶסֳּרֵם; וְאֻסְּפוּ עֲלֵיהֶם עַמִּים, בְּאָסְרָם לִשְׁתֵּי עינתם (עוֹנוֹתָם). 
<A NAME="11"> </A>
<B>יא</B> וְאֶפְרַיִם עֶגְלָה מְלֻמָּדָה, אֹהַבְתִּי לָדוּשׁ, וַאֲנִי עָבַרְתִּי, עַל-טוּב צַוָּארָהּ; אַרְכִּיב אֶפְרַיִם יַחֲרוֹשׁ יְהוּדָה, יְשַׂדֶּד-לוֹ יַעֲקֹב. 
<A NAME="12"> </A>
<B>יב</B> זִרְעוּ לָכֶם לִצְדָקָה קִצְרוּ לְפִי-חֶסֶד, נִירוּ לָכֶם נִיר; וְעֵת, לִדְרוֹשׁ אֶת-יְהוָה, עַד-יָבוֹא, וְיֹרֶה צֶדֶק לָכֶם. 
<A NAME="13"> </A>
<B>יג</B> חֲרַשְׁתֶּם-רֶשַׁע עַוְלָתָה קְצַרְתֶּם, אֲכַלְתֶּם פְּרִי-כָחַשׁ--כִּי-בָטַחְתָּ בְדַרְכְּךָ, בְּרֹב גִּבּוֹרֶיךָ. 
<A NAME="14"> </A>
<B>יד</B> וְקָאם שָׁאוֹן, בְּעַמֶּךָ, וְכָל-מִבְצָרֶיךָ יוּשַּׁד, כְּשֹׁד שַׁלְמַן בֵּית אַרְבֵאל בְּיוֹם מִלְחָמָה:  אֵם עַל-בָּנִים, רֻטָּשָׁה. 
<A NAME="15"> </A>
<B>טו</B> כָּכָה, עָשָׂה לָכֶם בֵּית-אֵל, מִפְּנֵי, רָעַת רָעַתְכֶם; בַּשַּׁחַר, נִדְמֹה נִדְמָה מֶלֶךְ יִשְׂרָאֵל.</P>

<HR>
<P CLASS=s>
<A HREF="t0.htm">תנ"ך</A> -
הושע - <A HREF="t13.htm">הכול</A><BR>פרק
<A HREF="t1301.htm">א</A>
<A HREF="t1302.htm">ב</A>
<A HREF="t1303.htm">ג</A>
<A HREF="t1304.htm">ד</A>
<A HREF="t1305.htm">ה</A>
<A HREF="t1306.htm">ו</A>
<A HREF="t1307.htm">ז</A>
<A HREF="t1308.htm">ח</A>
<A HREF="t1309.htm">ט</A>
י
<A HREF="t1311.htm">יא</A>
<A HREF="t1312.htm">יב</A>
<A HREF="t1313.htm">יג</A>
<A HREF="t1314.htm">יד</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t1310')</SCRIPT></P>
</BODY></HTML>
