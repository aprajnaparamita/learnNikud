<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - מיכה פרק ד</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
מיכה - <A HREF="t18.htm">הכול</A><BR>פרק
<A HREF="t1801.htm">א</A>
<A HREF="t1802.htm">ב</A>
<A HREF="t1803.htm">ג</A>
ד
<A HREF="t1805.htm">ה</A>
<A HREF="t1806.htm">ו</A>
<A HREF="t1807.htm">ז</A>
<BR>
 <BR>
<A HREF="http://www.mechon-mamre.org/mp3/t1804.mp3" TARGET="_blank">האזנה לפרק זה</A>
</P>
<HR>

<H1>מיכה פרק ד</H1>

<A NAME="1"> </A>
<P><B>א</B> וְהָיָה בְּאַחֲרִית הַיָּמִים, יִהְיֶה הַר בֵּית-יְהוָה נָכוֹן בְּרֹאשׁ הֶהָרִים, וְנִשָּׂא הוּא, מִגְּבָעוֹת; וְנָהֲרוּ עָלָיו, עַמִּים. 
<A NAME="2"> </A>
<B>ב</B> וְהָלְכוּ גּוֹיִם רַבִּים, וְאָמְרוּ לְכוּ וְנַעֲלֶה אֶל-הַר-יְהוָה וְאֶל-בֵּית אֱלֹהֵי יַעֲקֹב, וְיוֹרֵנוּ מִדְּרָכָיו, וְנֵלְכָה בְּאֹרְחֹתָיו:  כִּי מִצִּיּוֹן תֵּצֵא תוֹרָה, וּדְבַר-יְהוָה מִירוּשָׁלִָם. 
<A NAME="3"> </A>
<B>ג</B> וְשָׁפַט, בֵּין עַמִּים רַבִּים, וְהוֹכִיחַ לְגוֹיִם עֲצֻמִים, עַד-רָחוֹק; וְכִתְּתוּ חַרְבֹתֵיהֶם לְאִתִּים, וַחֲנִיתֹתֵיהֶם לְמַזְמֵרוֹת--לֹא-יִשְׂאוּ גּוֹי אֶל-גּוֹי חֶרֶב, וְלֹא-יִלְמְדוּן עוֹד מִלְחָמָה. 
<A NAME="4"> </A>
<B>ד</B> וְיָשְׁבוּ, אִישׁ תַּחַת גַּפְנוֹ וְתַחַת תְּאֵנָתוֹ--וְאֵין מַחֲרִיד:  כִּי-פִי יְהוָה צְבָאוֹת, דִּבֵּר. 
<A NAME="5"> </A>
<B>ה</B> כִּי, כָּל-הָעַמִּים, יֵלְכוּ, אִישׁ בְּשֵׁם אֱלֹהָיו; וַאֲנַחְנוּ, נֵלֵךְ בְּשֵׁם-יְהוָה אֱלֹהֵינוּ--לְעוֹלָם וָעֶד.  {פ}<BR>
<A NAME="6"> </A>
<B>ו</B> בַּיּוֹם הַהוּא נְאֻם-יְהוָה, אֹסְפָה הַצֹּלֵעָה, וְהַנִּדָּחָה, אֲקַבֵּצָה; וַאֲשֶׁר, הֲרֵעֹתִי. 
<A NAME="7"> </A>
<B>ז</B> וְשַׂמְתִּי אֶת-הַצֹּלֵעָה לִשְׁאֵרִית, וְהַנַּהֲלָאָה לְגוֹי עָצוּם; וּמָלַךְ יְהוָה עֲלֵיהֶם בְּהַר צִיּוֹן, מֵעַתָּה וְעַד-עוֹלָם.  {פ}<BR>
<A NAME="8"> </A>
<B>ח</B> וְאַתָּה מִגְדַּל-עֵדֶר, עֹפֶל בַּת-צִיּוֹן--עָדֶיךָ תֵּאתֶה; וּבָאָה, הַמֶּמְשָׁלָה הָרִאשֹׁנָה, מַמְלֶכֶת, לְבַת יְרוּשָׁלִָם. 
<A NAME="9"> </A>
<B>ט</B> עַתָּה, לָמָּה תָרִיעִי רֵעַ; הֲמֶלֶךְ אֵין-בָּךְ, אִם-יוֹעֲצֵךְ אָבָד--כִּי-הֶחֱזִיקֵךְ חִיל, כַּיּוֹלֵדָה. 
<A NAME="10"> </A>
<B>י</B> חוּלִי וָגֹחִי בַּת-צִיּוֹן, כַּיּוֹלֵדָה:  כִּי-עַתָּה תֵצְאִי מִקִּרְיָה וְשָׁכַנְתְּ בַּשָּׂדֶה, וּבָאת עַד-בָּבֶל שָׁם תִּנָּצֵלִי--שָׁם יִגְאָלֵךְ יְהוָה, מִכַּף אֹיְבָיִךְ. 
<A NAME="11"> </A>
<B>יא</B> וְעַתָּה נֶאֶסְפוּ עָלַיִךְ, גּוֹיִם רַבִּים--הָאֹמְרִים תֶּחֱנָף, וְתַחַז בְּצִיּוֹן עֵינֵינוּ. 
<A NAME="12"> </A>
<B>יב</B> וְהֵמָּה, לֹא יָדְעוּ מַחְשְׁבוֹת יְהוָה, וְלֹא הֵבִינוּ, עֲצָתוֹ:  כִּי קִבְּצָם, כֶּעָמִיר גֹּרְנָה. 
<A NAME="13"> </A>
<B>יג</B> קוּמִי וָדוֹשִׁי בַת-צִיּוֹן, כִּי-קַרְנֵךְ אָשִׂים בַּרְזֶל וּפַרְסֹתַיִךְ אָשִׂים נְחוּשָׁה, וַהֲדִקּוֹת, עַמִּים רַבִּים; וְהַחֲרַמְתִּי לַיהוָה בִּצְעָם, וְחֵילָם לַאֲדוֹן כָּל-הָאָרֶץ. 
<A NAME="14"> </A>
<B>יד</B> עַתָּה תִּתְגֹּדְדִי בַת-גְּדוּד, מָצוֹר שָׂם עָלֵינוּ; בַּשֵּׁבֶט יַכּוּ עַל-הַלְּחִי, אֵת שֹׁפֵט יִשְׂרָאֵל.  {ס}</P>

<HR>
<P CLASS=s>
<A HREF="t0.htm">תנ"ך</A> -
מיכה - <A HREF="t18.htm">הכול</A><BR>פרק
<A HREF="t1801.htm">א</A>
<A HREF="t1802.htm">ב</A>
<A HREF="t1803.htm">ג</A>
ד
<A HREF="t1805.htm">ה</A>
<A HREF="t1806.htm">ו</A>
<A HREF="t1807.htm">ז</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t1804')</SCRIPT></P>
</BODY></HTML>
