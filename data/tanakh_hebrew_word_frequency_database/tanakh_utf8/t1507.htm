<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - עמוס פרק ז</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
עמוס - <A HREF="t15.htm">הכול</A><BR>פרק
<A HREF="t1501.htm">א</A>
<A HREF="t1502.htm">ב</A>
<A HREF="t1503.htm">ג</A>
<A HREF="t1504.htm">ד</A>
<A HREF="t1505.htm">ה</A>
<A HREF="t1506.htm">ו</A>
ז
<A HREF="t1508.htm">ח</A>
<A HREF="t1509.htm">ט</A>
<BR>
 <BR>
<A HREF="http://www.mechon-mamre.org/mp3/t1507.mp3" TARGET="_blank">האזנה לפרק זה</A>
</P>
<HR>

<H1>עמוס פרק ז</H1>

<A NAME="1"> </A>
<P><B>א</B> כֹּה הִרְאַנִי, אֲדֹנָי יְהוִה, וְהִנֵּה יוֹצֵר גֹּבַי, בִּתְחִלַּת עֲלוֹת הַלָּקֶשׁ; וְהִנֵּה-לֶקֶשׁ--אַחַר, גִּזֵּי הַמֶּלֶךְ. 
<A NAME="2"> </A>
<B>ב</B> וְהָיָה, אִם-כִּלָּה לֶאֱכוֹל אֶת-עֵשֶׂב הָאָרֶץ, וָאֹמַר אֲדֹנָי יְהוִה סְלַח-נָא, מִי יָקוּם יַעֲקֹב:  כִּי קָטֹן, הוּא. 
<A NAME="3"> </A>
<B>ג</B> נִחַם יְהוָה, עַל-זֹאת:  לֹא תִהְיֶה, אָמַר יְהוָה. 
<A NAME="4"> </A>
<B>ד</B> כֹּה הִרְאַנִי אֲדֹנָי יְהוִה, וְהִנֵּה קֹרֵא לָרִב בָּאֵשׁ אֲדֹנָי יְהוִה; וַתֹּאכַל אֶת-תְּהוֹם רַבָּה, וְאָכְלָה אֶת-הַחֵלֶק. 
<A NAME="5"> </A>
<B>ה</B> וָאֹמַר, אֲדֹנָי יְהוִה חֲדַל-נָא--מִי יָקוּם, יַעֲקֹב:  כִּי קָטֹן, הוּא. 
<A NAME="6"> </A>
<B>ו</B> נִחַם יְהוָה, עַל-זֹאת; גַּם-הִיא לֹא תִהְיֶה, אָמַר אֲדֹנָי יְהוִה.  {פ}<BR>
<A NAME="7"> </A>
<B>ז</B> כֹּה הִרְאַנִי, וְהִנֵּה אֲדֹנָי נִצָּב עַל-חוֹמַת אֲנָךְ; וּבְיָדוֹ, אֲנָךְ. 
<A NAME="8"> </A>
<B>ח</B> וַיֹּאמֶר יְהוָה אֵלַי, מָה-אַתָּה רֹאֶה עָמוֹס, וָאֹמַר, אֲנָךְ; וַיֹּאמֶר אֲדֹנָי, הִנְנִי שָׂם אֲנָךְ בְּקֶרֶב עַמִּי יִשְׂרָאֵל--לֹא-אוֹסִיף עוֹד, עֲבוֹר לוֹ. 
<A NAME="9"> </A>
<B>ט</B> וְנָשַׁמּוּ בָּמוֹת יִשְׂחָק, וּמִקְדְּשֵׁי יִשְׂרָאֵל יֶחֱרָבוּ; וְקַמְתִּי עַל-בֵּית יָרָבְעָם, בֶּחָרֶב.  {ס} 
<A NAME="10"> </A>
<B>י</B> וַיִּשְׁלַח, אֲמַצְיָה כֹּהֵן בֵּית-אֵל, אֶל-יָרָבְעָם מֶלֶךְ-יִשְׂרָאֵל, לֵאמֹר:  קָשַׁר עָלֶיךָ עָמוֹס, בְּקֶרֶב בֵּית יִשְׂרָאֵל--לֹא-תוּכַל הָאָרֶץ, לְהָכִיל אֶת-כָּל-דְּבָרָיו. 
<A NAME="11"> </A>
<B>יא</B> כִּי-כֹה אָמַר עָמוֹס, בַּחֶרֶב יָמוּת יָרָבְעָם; וְיִשְׂרָאֵל--גָּלֹה יִגְלֶה, מֵעַל אַדְמָתוֹ.  {ס} 
<A NAME="12"> </A>
<B>יב</B> וַיֹּאמֶר אֲמַצְיָה, אֶל-עָמוֹס, חֹזֶה, לֵךְ בְּרַח-לְךָ אֶל-אֶרֶץ יְהוּדָה; וֶאֱכָל-שָׁם לֶחֶם, וְשָׁם תִּנָּבֵא. 
<A NAME="13"> </A>
<B>יג</B> וּבֵית-אֵל, לֹא-תוֹסִיף עוֹד לְהִנָּבֵא:  כִּי מִקְדַּשׁ-מֶלֶךְ הוּא, וּבֵית מַמְלָכָה הוּא. 
<A NAME="14"> </A>
<B>יד</B> וַיַּעַן עָמוֹס, וַיֹּאמֶר אֶל-אֲמַצְיָה, לֹא-נָבִיא אָנֹכִי, וְלֹא בֶן-נָבִיא אָנֹכִי:  כִּי-בוֹקֵר אָנֹכִי, וּבוֹלֵס שִׁקְמִים. 
<A NAME="15"> </A>
<B>טו</B> וַיִּקָּחֵנִי יְהוָה, מֵאַחֲרֵי הַצֹּאן; וַיֹּאמֶר אֵלַי יְהוָה, לֵךְ הִנָּבֵא אֶל-עַמִּי יִשְׂרָאֵל. 
<A NAME="16"> </A>
<B>טז</B> וְעַתָּה, שְׁמַע דְּבַר-יְהוָה:  אַתָּה אֹמֵר, לֹא תִנָּבֵא עַל-יִשְׂרָאֵל, וְלֹא תַטִּיף, עַל-בֵּית יִשְׂחָק. 
<A NAME="17"> </A>
<B>יז</B> לָכֵן כֹּה-אָמַר יְהוָה, אִשְׁתְּךָ בָּעִיר תִּזְנֶה וּבָנֶיךָ וּבְנֹתֶיךָ בַּחֶרֶב יִפֹּלוּ, וְאַדְמָתְךָ, בַּחֶבֶל תְּחֻלָּק; וְאַתָּה, עַל-אֲדָמָה טְמֵאָה תָּמוּת, וְיִשְׂרָאֵל, גָּלֹה יִגְלֶה מֵעַל אַדְמָתוֹ.  {פ}</P>

<HR>
<P CLASS=s>
<A HREF="t0.htm">תנ"ך</A> -
עמוס - <A HREF="t15.htm">הכול</A><BR>פרק
<A HREF="t1501.htm">א</A>
<A HREF="t1502.htm">ב</A>
<A HREF="t1503.htm">ג</A>
<A HREF="t1504.htm">ד</A>
<A HREF="t1505.htm">ה</A>
<A HREF="t1506.htm">ו</A>
ז
<A HREF="t1508.htm">ח</A>
<A HREF="t1509.htm">ט</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t1507')</SCRIPT></P>
</BODY></HTML>
