<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - עזרא פרק י</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
עזרא / נחמיה - <A HREF="t35.htm">הכול</A><BR>עזרא פרק
<A HREF="t35a01.htm">א</A>
<A HREF="t35a02.htm">ב</A>
<A HREF="t35a03.htm">ג</A>
<A HREF="t35a04.htm">ד</A>
<A HREF="t35a05.htm">ה</A>
<A HREF="t35a06.htm">ו</A>
<A HREF="t35a07.htm">ז</A>
<A HREF="t35a08.htm">ח</A>
<A HREF="t35a09.htm">ט</A>
י
- נחמיה פרק
<A HREF="t35b01.htm">א</A>
<A HREF="t35b02.htm">ב</A>
<A HREF="t35b03.htm">ג</A>
<A HREF="t35b04.htm">ד</A>
<A HREF="t35b05.htm">ה</A>
<A HREF="t35b06.htm">ו</A>
<A HREF="t35b07.htm">ז</A>
<A HREF="t35b08.htm">ח</A>
<A HREF="t35b09.htm">ט</A>
<A HREF="t35b10.htm">י</A>
<A HREF="t35b11.htm">יא</A>
<A HREF="t35b12.htm">יב</A>
<A HREF="t35b13.htm">יג</A>
<BR>
 <BR>
<A HREF="http://www.mechon-mamre.org/mp3/t35a10.mp3" TARGET="_blank">האזנה לפרק זה</A>
</P>
<HR>

<H1>עזרא פרק י</H1>

<A NAME="1"> </A>
<P><B>א</B> וּכְהִתְפַּלֵּל עֶזְרָא, וּכְהִתְוַדֹּתוֹ, בֹּכֶה וּמִתְנַפֵּל, לִפְנֵי בֵּית הָאֱלֹהִים:  נִקְבְּצוּ אֵלָיו מִיִּשְׂרָאֵל קָהָל רַב-מְאֹד, אֲנָשִׁים וְנָשִׁים וִילָדִים--כִּי-בָכוּ הָעָם, הַרְבֵּה-בֶכֶה.  {ס} 
<A NAME="2"> </A>
<B>ב</B> וַיַּעַן שְׁכַנְיָה בֶן-יְחִיאֵל מִבְּנֵי עולם (עֵילָם), וַיֹּאמֶר לְעֶזְרָא--אֲנַחְנוּ מָעַלְנוּ בֵאלֹהֵינוּ, וַנֹּשֶׁב נָשִׁים נָכְרִיּוֹת מֵעַמֵּי הָאָרֶץ; וְעַתָּה יֵשׁ-מִקְוֶה לְיִשְׂרָאֵל, עַל-זֹאת. 
<A NAME="3"> </A>
<B>ג</B> וְעַתָּה נִכְרָת-בְּרִית לֵאלֹהֵינוּ לְהוֹצִיא כָל-נָשִׁים וְהַנּוֹלָד מֵהֶם, בַּעֲצַת אֲדֹנָי, וְהַחֲרֵדִים, בְּמִצְוַת אֱלֹהֵינוּ; וְכַתּוֹרָה, יֵעָשֶׂה. 
<A NAME="4"> </A>
<B>ד</B> קוּם כִּי-עָלֶיךָ הַדָּבָר, וַאֲנַחְנוּ עִמָּךְ:  חֲזַק, וַעֲשֵׂה.  {פ}<BR>
<A NAME="5"> </A>
<B>ה</B> וַיָּקָם עֶזְרָא וַיַּשְׁבַּע אֶת-שָׂרֵי הַכֹּהֲנִים הַלְוִיִּם וְכָל-יִשְׂרָאֵל, לַעֲשׂוֹת כַּדָּבָר הַזֶּה--וַיִּשָּׁבֵעוּ. 
<A NAME="6"> </A>
<B>ו</B> וַיָּקָם עֶזְרָא, מִלִּפְנֵי בֵּית הָאֱלֹהִים, וַיֵּלֶךְ, אֶל-לִשְׁכַּת יְהוֹחָנָן בֶּן-אֶלְיָשִׁיב; וַיֵּלֶךְ שָׁם, לֶחֶם לֹא-אָכַל וּמַיִם לֹא-שָׁתָה--כִּי מִתְאַבֵּל, עַל-מַעַל הַגּוֹלָה.  {ס} 
<A NAME="7"> </A>
<B>ז</B> וַיַּעֲבִירוּ קוֹל בִּיהוּדָה וִירוּשָׁלִַם, לְכֹל בְּנֵי הַגּוֹלָה--לְהִקָּבֵץ, יְרוּשָׁלִָם. 
<A NAME="8"> </A>
<B>ח</B> וְכֹל אֲשֶׁר לֹא-יָבוֹא לִשְׁלֹשֶׁת הַיָּמִים, כַּעֲצַת הַשָּׂרִים וְהַזְּקֵנִים--יָחֳרַם, כָּל-רְכוּשׁוֹ; וְהוּא יִבָּדֵל, מִקְּהַל הַגּוֹלָה.  {ס} 
<A NAME="9"> </A>
<B>ט</B> וַיִּקָּבְצוּ כָל-אַנְשֵׁי-יְהוּדָה וּבִנְיָמִן יְרוּשָׁלִַם לִשְׁלֹשֶׁת הַיָּמִים, הוּא חֹדֶשׁ הַתְּשִׁיעִי--בְּעֶשְׂרִים בַּחֹדֶשׁ; וַיֵּשְׁבוּ כָל-הָעָם, בִּרְחוֹב בֵּית הָאֱלֹהִים, מַרְעִידִים עַל-הַדָּבָר, וּמֵהַגְּשָׁמִים.  {פ}<BR>
<A NAME="10"> </A>
<B>י</B> וַיָּקָם עֶזְרָא הַכֹּהֵן, וַיֹּאמֶר אֲלֵהֶם, אַתֶּם מְעַלְתֶּם, וַתֹּשִׁיבוּ נָשִׁים נָכְרִיּוֹת--לְהוֹסִיף, עַל-אַשְׁמַת יִשְׂרָאֵל. 
<A NAME="11"> </A>
<B>יא</B> וְעַתָּה, תְּנוּ תוֹדָה לַיהוָה אֱלֹהֵי-אֲבֹתֵיכֶם--וַעֲשׂוּ רְצוֹנוֹ; וְהִבָּדְלוּ מֵעַמֵּי הָאָרֶץ, וּמִן-הַנָּשִׁים הַנָּכְרִיּוֹת. 
<A NAME="12"> </A>
<B>יב</B> וַיַּעֲנוּ כָל-הַקָּהָל וַיֹּאמְרוּ, קוֹל גָּדוֹל:  כֵּן כדבריך (כִּדְבָרְךָ) עָלֵינוּ, לַעֲשׂוֹת. 
<A NAME="13"> </A>
<B>יג</B> אֲבָל הָעָם רָב וְהָעֵת גְּשָׁמִים, וְאֵין כֹּחַ לַעֲמוֹד בַּחוּץ; וְהַמְּלָאכָה, לֹא-לְיוֹם אֶחָד וְלֹא לִשְׁנַיִם--כִּי-הִרְבִּינוּ לִפְשֹׁעַ, בַּדָּבָר הַזֶּה. 
<A NAME="14"> </A>
<B>יד</B> יַעַמְדוּ-נָא שָׂרֵינוּ לְכָל-הַקָּהָל וְכֹל אֲשֶׁר בֶּעָרֵינוּ, הַהֹשִׁיב נָשִׁים נָכְרִיּוֹת יָבֹא לְעִתִּים מְזֻמָּנִים, וְעִמָּהֶם זִקְנֵי-עִיר וָעִיר, וְשֹׁפְטֶיהָ:  עַד לְהָשִׁיב חֲרוֹן אַף-אֱלֹהֵינוּ, מִמֶּנּוּ--עַד, לַדָּבָר הַזֶּה.  {פ}<BR>
<A NAME="15"> </A>
<B>טו</B> אַךְ יוֹנָתָן בֶּן-עֲשָׂהאֵל וְיַחְזְיָה בֶן-תִּקְוָה, עָמְדוּ עַל-זֹאת; וּמְשֻׁלָּם וְשַׁבְּתַי הַלֵּוִי, עֲזָרֻם. 
<A NAME="16"> </A>
<B>טז</B> וַיַּעֲשׂוּ-כֵן, בְּנֵי הַגּוֹלָה, וַיִּבָּדְלוּ עֶזְרָא הַכֹּהֵן אֲנָשִׁים רָאשֵׁי הָאָבוֹת לְבֵית אֲבֹתָם, וְכֻלָּם בְּשֵׁמוֹת; וַיֵּשְׁבוּ, בְּיוֹם אֶחָד לַחֹדֶשׁ הָעֲשִׂירִי, לְדַרְיוֹשׁ, הַדָּבָר. 
<A NAME="17"> </A>
<B>יז</B> וַיְכַלּוּ בַכֹּל--אֲנָשִׁים, הַהֹשִׁיבוּ נָשִׁים נָכְרִיּוֹת:  עַד יוֹם אֶחָד, לַחֹדֶשׁ הָרִאשׁוֹן.  {פ}<BR>
<A NAME="18"> </A>
<B>יח</B> וַיִּמָּצֵא מִבְּנֵי הַכֹּהֲנִים, אֲשֶׁר הֹשִׁיבוּ נָשִׁים נָכְרִיּוֹת:  מִבְּנֵי יֵשׁוּעַ בֶּן-יוֹצָדָק, וְאֶחָיו--מַעֲשֵׂיָה וֶאֱלִיעֶזֶר, וְיָרִיב וּגְדַלְיָה. 
<A NAME="19"> </A>
<B>יט</B> וַיִּתְּנוּ יָדָם, לְהוֹצִיא נְשֵׁיהֶם; וַאֲשֵׁמִים אֵיל-צֹאן, עַל-אַשְׁמָתָם.  {ס} 
<A NAME="20"> </A>
<B>כ</B> וּמִבְּנֵי אִמֵּר, חֲנָנִי וּזְבַדְיָה.  {ס} 
<A NAME="21"> </A>
<B>כא</B> וּמִבְּנֵי, חָרִם--מַעֲשֵׂיָה וְאֵלִיָּה וּשְׁמַעְיָה, וִיחִיאֵל וְעֻזִּיָּה. 
<A NAME="22"> </A>
<B>כב</B> וּמִבְּנֵי, פַּשְׁחוּר--אֶלְיוֹעֵינַי מַעֲשֵׂיָה יִשְׁמָעֵאל נְתַנְאֵל, יוֹזָבָד וְאֶלְעָשָׂה.  {ס} 
<A NAME="23"> </A>
<B>כג</B> וּמִן-הַלְוִיִּם--יוֹזָבָד וְשִׁמְעִי, וְקֵלָיָה הוּא קְלִיטָא, פְּתַחְיָה יְהוּדָה, וֶאֱלִיעֶזֶר.  {ס} 
<A NAME="24"> </A>
<B>כד</B> וּמִן-הַמְשֹׁרְרִים, אֶלְיָשִׁיב; וּמִן-הַשֹּׁעֲרִים, שַׁלֻּם וָטֶלֶם וְאוּרִי.  {ס} 
<A NAME="25"> </A>
<B>כה</B> וּמִיִּשְׂרָאֵל--מִבְּנֵי פַרְעֹשׁ רַמְיָה וְיִזִּיָּה וּמַלְכִּיָּה, וּמִיָּמִן וְאֶלְעָזָר, וּמַלְכִּיָּה, וּבְנָיָה.  {ס} 
<A NAME="26"> </A>
<B>כו</B> וּמִבְּנֵי, עֵילָם--מַתַּנְיָה זְכַרְיָה וִיחִיאֵל וְעַבְדִּי, וִירֵמוֹת וְאֵלִיָּה.  {ס} 
<A NAME="27"> </A>
<B>כז</B> וּמִבְּנֵי, זַתּוּא--אֶלְיוֹעֵנַי אֶלְיָשִׁיב מַתַּנְיָה וִירֵמוֹת, וְזָבָד וַעֲזִיזָא.  {ס} 
<A NAME="28"> </A>
<B>כח</B> וּמִבְּנֵי, בֵּבָי--יְהוֹחָנָן חֲנַנְיָה, זַבַּי עַתְלָי.  {ס} 
<A NAME="29"> </A>
<B>כט</B> וּמִבְּנֵי, בָּנִי--מְשֻׁלָּם מַלּוּךְ וַעֲדָיָה, יָשׁוּב וּשְׁאָל ירמות (וְרָמוֹת).  {ס} 
<A NAME="30"> </A>
<B>ל</B> וּמִבְּנֵי פַּחַת מוֹאָב, עַדְנָא וּכְלָל, בְּנָיָה מַעֲשֵׂיָה מַתַּנְיָה בְצַלְאֵל, וּבִנּוּי וּמְנַשֶּׁה.  {ס} 
<A NAME="31"> </A>
<B>לא</B> וּבְנֵי, חָרִם--אֱלִיעֶזֶר יִשִּׁיָּה מַלְכִּיָּה, שְׁמַעְיָה שִׁמְעוֹן. 
<A NAME="32"> </A>
<B>לב</B> בִּנְיָמִן מַלּוּךְ, שְׁמַרְיָה.  {ס} 
<A NAME="33"> </A>
<B>לג</B> מִבְּנֵי, חָשֻׁם--מַתְּנַי מַתַּתָּה זָבָד אֱלִיפֶלֶט, יְרֵמַי מְנַשֶּׁה שִׁמְעִי.  {ס} 
<A NAME="34"> </A>
<B>לד</B> מִבְּנֵי בָנִי, מַעֲדַי עַמְרָם וְאוּאֵל.  {ס} 
<A NAME="35"> </A>
<B>לה</B> בְּנָיָה בֵדְיָה, כלוהי (כְּלוּהוּ). 
<A NAME="36"> </A>
<B>לו</B> וַנְיָה מְרֵמוֹת, אֶלְיָשִׁיב. 
<A NAME="37"> </A>
<B>לז</B> מַתַּנְיָה מַתְּנַי, ויעשו (וְיַעֲשָׂי). 
<A NAME="38"> </A>
<B>לח</B> וּבָנִי וּבִנּוּי, שִׁמְעִי. 
<A NAME="39"> </A>
<B>לט</B> וְשֶׁלֶמְיָה וְנָתָן, וַעֲדָיָה. 
<A NAME="40"> </A>
<B>מ</B> מַכְנַדְבַי שָׁשַׁי, שָׁרָי. 
<A NAME="41"> </A>
<B>מא</B> עֲזַרְאֵל וְשֶׁלֶמְיָהוּ, שְׁמַרְיָה. 
<A NAME="42"> </A>
<B>מב</B> שַׁלּוּם אֲמַרְיָה, יוֹסֵף.  {ס} 
<A NAME="43"> </A>
<B>מג</B> מִבְּנֵי, נְבוֹ--יְעִיאֵל מַתִּתְיָה זָבָד זְבִינָא, ידו (יַדַּי) וְיוֹאֵל בְּנָיָה. 
<A NAME="44"> </A>
<B>מד</B> כָּל-אֵלֶּה, נשאי (נָשְׂאוּ) נָשִׁים נָכְרִיּוֹת; וְיֵשׁ מֵהֶם נָשִׁים, וַיָּשִׂימוּ בָּנִים.  {פ}</P>

<HR>
<P CLASS=s>
<A HREF="t0.htm">תנ"ך</A> -
עזרא / נחמיה - <A HREF="t35.htm">הכול</A><BR>עזרא פרק
<A HREF="t35a01.htm">א</A>
<A HREF="t35a02.htm">ב</A>
<A HREF="t35a03.htm">ג</A>
<A HREF="t35a04.htm">ד</A>
<A HREF="t35a05.htm">ה</A>
<A HREF="t35a06.htm">ו</A>
<A HREF="t35a07.htm">ז</A>
<A HREF="t35a08.htm">ח</A>
<A HREF="t35a09.htm">ט</A>
י
- נחמיה פרק
<A HREF="t35b01.htm">א</A>
<A HREF="t35b02.htm">ב</A>
<A HREF="t35b03.htm">ג</A>
<A HREF="t35b04.htm">ד</A>
<A HREF="t35b05.htm">ה</A>
<A HREF="t35b06.htm">ו</A>
<A HREF="t35b07.htm">ז</A>
<A HREF="t35b08.htm">ח</A>
<A HREF="t35b09.htm">ט</A>
<A HREF="t35b10.htm">י</A>
<A HREF="t35b11.htm">יא</A>
<A HREF="t35b12.htm">יב</A>
<A HREF="t35b13.htm">יג</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t35a10')</SCRIPT></P>
</BODY></HTML>
