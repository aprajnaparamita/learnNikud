<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - זכריה פרק יא</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
זכריה - <A HREF="t23.htm">הכול</A><BR>פרק
<A HREF="t2301.htm">א</A>
<A HREF="t2302.htm">ב</A>
<A HREF="t2303.htm">ג</A>
<A HREF="t2304.htm">ד</A>
<A HREF="t2305.htm">ה</A>
<A HREF="t2306.htm">ו</A>
<A HREF="t2307.htm">ז</A>
<A HREF="t2308.htm">ח</A>
<A HREF="t2309.htm">ט</A>
<A HREF="t2310.htm">י</A>
יא
<A HREF="t2312.htm">יב</A>
<A HREF="t2313.htm">יג</A>
<A HREF="t2314.htm">יד</A>
<BR>
 <BR>
<A HREF="http://www.mechon-mamre.org/mp3/t2311.mp3" TARGET="_blank">האזנה לפרק זה</A>
</P>
<HR>

<H1>זכריה פרק יא</H1>

<A NAME="1"> </A>
<P><B>א</B> פְּתַח לְבָנוֹן, דְּלָתֶיךָ; וְתֹאכַל אֵשׁ, בַּאֲרָזֶיךָ. 
<A NAME="2"> </A>
<B>ב</B> הֵילֵל בְּרוֹשׁ כִּי-נָפַל אֶרֶז, אֲשֶׁר אַדִּרִים שֻׁדָּדוּ; הֵילִילוּ אַלּוֹנֵי בָשָׁן, כִּי יָרַד יַעַר הבצור (הַבָּצִיר). 
<A NAME="3"> </A>
<B>ג</B> קוֹל יִלְלַת הָרֹעִים, כִּי שֻׁדְּדָה אַדַּרְתָּם; קוֹל שַׁאֲגַת כְּפִירִים, כִּי שֻׁדַּד גְּאוֹן הַיַּרְדֵּן.  {פ}<BR>
<A NAME="4"> </A>
<B>ד</B> כֹּה אָמַר, יְהוָה אֱלֹהָי:  רְעֵה, אֶת-צֹאן הַהֲרֵגָה. 
<A NAME="5"> </A>
<B>ה</B> אֲשֶׁר קֹנֵיהֶן יַהַרְגֻן, וְלֹא יֶאְשָׁמוּ, וּמֹכְרֵיהֶן יֹאמַר, בָּרוּךְ יְהוָה וַאעְשִׁר; וְרֹעֵיהֶם, לֹא יַחְמוֹל עֲלֵיהֶן. 
<A NAME="6"> </A>
<B>ו</B> כִּי לֹא אֶחְמוֹל עוֹד, עַל-יֹשְׁבֵי הָאָרֶץ--נְאֻם-יְהוָה; וְהִנֵּה אָנֹכִי מַמְצִיא אֶת-הָאָדָם, אִישׁ בְּיַד-רֵעֵהוּ וּבְיַד מַלְכּוֹ, וְכִתְּתוּ אֶת-הָאָרֶץ, וְלֹא אַצִּיל מִיָּדָם. 
<A NAME="7"> </A>
<B>ז</B> וָאֶרְעֶה אֶת-צֹאן הַהֲרֵגָה, לָכֵן עֲנִיֵּי הַצֹּאן; וָאֶקַּח-לִי שְׁנֵי מַקְלוֹת, לְאַחַד קָרָאתִי נֹעַם וּלְאַחַד קָרָאתִי חֹבְלִים, וָאֶרְעֶה, אֶת-הַצֹּאן. 
<A NAME="8"> </A>
<B>ח</B> וָאַכְחִד אֶת-שְׁלֹשֶׁת הָרֹעִים, בְּיֶרַח אֶחָד; וַתִּקְצַר נַפְשִׁי בָּהֶם, וְגַם-נַפְשָׁם בָּחֲלָה בִי. 
<A NAME="9"> </A>
<B>ט</B> וָאֹמַר, לֹא אֶרְעֶה אֶתְכֶם; הַמֵּתָה תָמוּת, וְהַנִּכְחֶדֶת תִּכָּחֵד, וְהַנִּשְׁאָרוֹת, תֹּאכַלְנָה אִשָּׁה אֶת-בְּשַׂר רְעוּתָהּ. 
<A NAME="10"> </A>
<B>י</B> וָאֶקַּח אֶת-מַקְלִי אֶת-נֹעַם, וָאֶגְדַּע אֹתוֹ--לְהָפֵיר, אֶת-בְּרִיתִי, אֲשֶׁר כָּרַתִּי, אֶת-כָּל-הָעַמִּים. 
<A NAME="11"> </A>
<B>יא</B> וַתֻּפַר, בַּיּוֹם הַהוּא; וַיֵּדְעוּ כֵן עֲנִיֵּי הַצֹּאן, הַשֹּׁמְרִים אֹתִי, כִּי דְבַר-יְהוָה, הוּא.  {ס} 
<A NAME="12"> </A>
<B>יב</B> וָאֹמַר אֲלֵיהֶם, אִם-טוֹב בְּעֵינֵיכֶם הָבוּ שְׂכָרִי--וְאִם-לֹא חֲדָלוּ; וַיִּשְׁקְלוּ אֶת-שְׂכָרִי, שְׁלֹשִׁים כָּסֶף. 
<A NAME="13"> </A>
<B>יג</B> וַיֹּאמֶר יְהוָה אֵלַי, הַשְׁלִיכֵהוּ אֶל-הַיּוֹצֵר, אֶדֶר הַיְקָר, אֲשֶׁר יָקַרְתִּי מֵעֲלֵיהֶם; וָאֶקְחָה שְׁלֹשִׁים הַכֶּסֶף, וָאַשְׁלִיךְ אֹתוֹ בֵּית יְהוָה אֶל-הַיּוֹצֵר. 
<A NAME="14"> </A>
<B>יד</B> וָאֶגְדַּע אֶת-מַקְלִי הַשֵּׁנִי, אֵת הַחֹבְלִים--לְהָפֵר, אֶת-הָאַחֲוָה, בֵּין יְהוּדָה, וּבֵין יִשְׂרָאֵל.  {פ}<BR>
<A NAME="15"> </A>
<B>טו</B> וַיֹּאמֶר יְהוָה, אֵלָי:  עוֹד קַח-לְךָ, כְּלִי רֹעֶה אֱוִלִי. 
<A NAME="16"> </A>
<B>טז</B> כִּי הִנֵּה-אָנֹכִי מֵקִים רֹעֶה בָּאָרֶץ, הַנִּכְחָדוֹת לֹא-יִפְקֹד הַנַּעַר לֹא-יְבַקֵּשׁ, וְהַנִּשְׁבֶּרֶת, לֹא יְרַפֵּא; הַנִּצָּבָה, לֹא יְכַלְכֵּל, וּבְשַׂר הַבְּרִיאָה יֹאכַל, וּפַרְסֵיהֶן יְפָרֵק. 
<A NAME="17"> </A>
<B>יז</B> הוֹי רֹעִי הָאֱלִיל עֹזְבִי הַצֹּאן, חֶרֶב עַל-זְרוֹעוֹ וְעַל-עֵין יְמִינוֹ; זְרֹעוֹ יָבוֹשׁ תִּיבָשׁ, וְעֵין יְמִינוֹ כָּהֹה תִכְהֶה.  {פ}</P>

<HR>
<P CLASS=s>
<A HREF="t0.htm">תנ"ך</A> -
זכריה - <A HREF="t23.htm">הכול</A><BR>פרק
<A HREF="t2301.htm">א</A>
<A HREF="t2302.htm">ב</A>
<A HREF="t2303.htm">ג</A>
<A HREF="t2304.htm">ד</A>
<A HREF="t2305.htm">ה</A>
<A HREF="t2306.htm">ו</A>
<A HREF="t2307.htm">ז</A>
<A HREF="t2308.htm">ח</A>
<A HREF="t2309.htm">ט</A>
<A HREF="t2310.htm">י</A>
יא
<A HREF="t2312.htm">יב</A>
<A HREF="t2313.htm">יג</A>
<A HREF="t2314.htm">יד</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t2311')</SCRIPT></P>
</BODY></HTML>
