<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=UTF-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - ירמיהו פרק מח</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
ירמיהו - <A HREF="t11.htm">הכול</A><BR>פרק
<A HREF="t1101.htm">א</A>
<A HREF="t1102.htm">ב</A>
<A HREF="t1103.htm">ג</A>
<A HREF="t1104.htm">ד</A>
<A HREF="t1105.htm">ה</A>
<A HREF="t1106.htm">ו</A>
<A HREF="t1107.htm">ז</A>
<A HREF="t1108.htm">ח</A>
<A HREF="t1109.htm">ט</A>
<A HREF="t1110.htm">י</A>
<A HREF="t1111.htm">יא</A>
<A HREF="t1112.htm">יב</A>
<A HREF="t1113.htm">יג</A>
<A HREF="t1114.htm">יד</A>
<A HREF="t1115.htm">טו</A>
<A HREF="t1116.htm">טז</A>
<A HREF="t1117.htm">יז</A>
<A HREF="t1118.htm">יח</A>
<A HREF="t1119.htm">יט</A>
<A HREF="t1120.htm">כ</A>
<A HREF="t1121.htm">כא</A>
<A HREF="t1122.htm">כב</A>
<A HREF="t1123.htm">כג</A>
<A HREF="t1124.htm">כד</A>
<A HREF="t1125.htm">כה</A>
<A HREF="t1126.htm">כו</A>
<A HREF="t1127.htm">כז</A>
<A HREF="t1128.htm">כח</A>
<A HREF="t1129.htm">כט</A>
<A HREF="t1130.htm">ל</A>
<A HREF="t1131.htm">לא</A>
<A HREF="t1132.htm">לב</A>
<A HREF="t1133.htm">לג</A>
<A HREF="t1134.htm">לד</A>
<A HREF="t1135.htm">לה</A>
<A HREF="t1136.htm">לו</A>
<A HREF="t1137.htm">לז</A>
<A HREF="t1138.htm">לח</A>
<A HREF="t1139.htm">לט</A>
<A HREF="t1140.htm">מ</A>
<A HREF="t1141.htm">מא</A>
<A HREF="t1142.htm">מב</A>
<A HREF="t1143.htm">מג</A>
<A HREF="t1144.htm">מד</A>
<A HREF="t1145.htm">מה</A>
<A HREF="t1146.htm">מו</A>
<A HREF="t1147.htm">מז</A>
מח
<A HREF="t1149.htm">מט</A>
<A HREF="t1150.htm">נ</A>
<A HREF="t1151.htm">נא</A>
<A HREF="t1152.htm">נב</A>
<BR>
 <BR>
<A HREF="http://www.mechon-mamre.org/mp3/t1148.mp3" TARGET="_blank">האזנה לפרק זה</A>
</P>
<HR>

<H1>ירמיהו פרק מח</H1>

<A NAME="1"> </A>
<P><B>א</B> לְמוֹאָב כֹּה-אָמַר יְהוָה צְבָאוֹת אֱלֹהֵי יִשְׂרָאֵל, הוֹי אֶל-נְבוֹ כִּי שֻׁדָּדָה, הֹבִישָׁה נִלְכְּדָה, קִרְיָתָיִם; הֹבִישָׁה הַמִּשְׂגָּב, וָחָתָּה. 
<A NAME="2"> </A>
<B>ב</B> אֵין עוֹד, תְּהִלַּת מוֹאָב--בְּחֶשְׁבּוֹן חָשְׁבוּ עָלֶיהָ רָעָה, לְכוּ וְנַכְרִיתֶנָּה מִגּוֹי; גַּם-מַדְמֵן תִּדֹּמִּי, אַחֲרַיִךְ תֵּלֶךְ חָרֶב. 
<A NAME="3"> </A>
<B>ג</B> קוֹל צְעָקָה, מֵחֹרוֹנָיִם--שֹׁד, וָשֶׁבֶר גָּדוֹל. 
<A NAME="4"> </A>
<B>ד</B> נִשְׁבְּרָה, מוֹאָב; הִשְׁמִיעוּ זְּעָקָה, צעוריה (צְעִירֶיהָ). 
<A NAME="5"> </A>
<B>ה</B> כִּי מַעֲלֵה הלחות (הַלֻּחִית), בִּבְכִי יַעֲלֶה-בֶּכִי:  כִּי בְּמוֹרַד חוֹרֹנַיִם, צָרֵי צַעֲקַת-שֶׁבֶר שָׁמֵעוּ. 
<A NAME="6"> </A>
<B>ו</B> נֻסוּ, מַלְּטוּ נַפְשְׁכֶם; וְתִהְיֶינָה, כַּעֲרוֹעֵר בַּמִּדְבָּר. 
<A NAME="7"> </A>
<B>ז</B> כִּי יַעַן בִּטְחֵךְ בְּמַעֲשַׂיִךְ, וּבְאוֹצְרוֹתַיִךְ, גַּם-אַתְּ, תִּלָּכֵדִי; וְיָצָא כמיש (כְמוֹשׁ) בַּגּוֹלָה, כֹּהֲנָיו וְשָׂרָיו יחד (יַחְדָּו). 
<A NAME="8"> </A>
<B>ח</B> וְיָבֹא שֹׁדֵד אֶל-כָּל-עִיר, וְעִיר לֹא תִמָּלֵט, וְאָבַד הָעֵמֶק, וְנִשְׁמַד הַמִּישֹׁר--אֲשֶׁר, אָמַר יְהוָה. 
<A NAME="9"> </A>
<B>ט</B> תְּנוּ-צִיץ לְמוֹאָב, כִּי נָצֹא תֵּצֵא; וְעָרֶיהָ לְשַׁמָּה תִהְיֶינָה, מֵאֵין יוֹשֵׁב בָּהֵן. 
<A NAME="10"> </A>
<B>י</B> אָרוּר, עֹשֶׂה מְלֶאכֶת יְהוָה--רְמִיָּה; וְאָרוּר, מֹנֵעַ חַרְבּוֹ מִדָּם. 
<A NAME="11"> </A>
<B>יא</B> שַׁאֲנַן מוֹאָב מִנְּעוּרָיו, וְשֹׁקֵט הוּא אֶל-שְׁמָרָיו, וְלֹא-הוּרַק מִכְּלִי אֶל-כֶּלִי, וּבַגּוֹלָה לֹא הָלָךְ; עַל-כֵּן, עָמַד טַעְמוֹ בּוֹ, וְרֵיחוֹ, לֹא נָמָר.  {ס} 
<A NAME="12"> </A>
<B>יב</B> לָכֵן הִנֵּה-יָמִים בָּאִים, נְאֻם-יְהוָה, וְשִׁלַּחְתִּי-לוֹ צֹעִים, וְצֵעֻהוּ; וְכֵלָיו יָרִיקוּ, וְנִבְלֵיהֶם יְנַפֵּצוּ. 
<A NAME="13"> </A>
<B>יג</B> וּבֹשׁ מוֹאָב, מִכְּמוֹשׁ, כַּאֲשֶׁר-בֹּשׁוּ בֵּית יִשְׂרָאֵל, מִבֵּית אֵל מִבְטֶחָם. 
<A NAME="14"> </A>
<B>יד</B> אֵיךְ, תֹּאמְרוּ, גִּבּוֹרִים, אֲנָחְנוּ; וְאַנְשֵׁי-חַיִל, לַמִּלְחָמָה. 
<A NAME="15"> </A>
<B>טו</B> שֻׁדַּד מוֹאָב וְעָרֶיהָ עָלָה, וּמִבְחַר בַּחוּרָיו יָרְדוּ לַטָּבַח:  נְאֻם-הַמֶּלֶךְ--יְהוָה צְבָאוֹת, שְׁמוֹ. 
<A NAME="16"> </A>
<B>טז</B> קָרוֹב אֵיד-מוֹאָב, לָבוֹא; וְרָעָתוֹ, מִהֲרָה מְאֹד. 
<A NAME="17"> </A>
<B>יז</B> נֻדוּ לוֹ כָּל-סְבִיבָיו, וְכֹל יֹדְעֵי שְׁמוֹ; אִמְרוּ, אֵיכָה נִשְׁבַּר מַטֵּה-עֹז--מַקֵּל, תִּפְאָרָה. 
<A NAME="18"> </A>
<B>יח</B> רְדִי מִכָּבוֹד ישבי (וּשְׁבִי) בַצָּמָא, יֹשֶׁבֶת בַּת-דִּיבוֹן:  כִּי-שֹׁדֵד מוֹאָב עָלָה בָךְ, שִׁחֵת מִבְצָרָיִךְ. 
<A NAME="19"> </A>
<B>יט</B> אֶל-דֶּרֶךְ עִמְדִי וְצַפִּי, יוֹשֶׁבֶת עֲרוֹעֵר; שַׁאֲלִי-נָס וְנִמְלָטָה, אִמְרִי מַה-נִּהְיָתָה. 
<A NAME="20"> </A>
<B>כ</B> הֹבִישׁ מוֹאָב כִּי-חַתָּה, הילילי (הֵילִילוּ) וזעקי (וּזְעָקוּ); הַגִּידוּ בְאַרְנוֹן, כִּי שֻׁדַּד מוֹאָב. 
<A NAME="21"> </A>
<B>כא</B> וּמִשְׁפָּט בָּא, אֶל-אֶרֶץ הַמִּישֹׁר--אֶל-חֹלוֹן וְאֶל-יַהְצָה, וְעַל-מופעת (מֵיפָעַת). 
<A NAME="22"> </A>
<B>כב</B> וְעַל-דִּיבוֹן וְעַל-נְבוֹ, וְעַל-בֵּית דִּבְלָתָיִם. 
<A NAME="23"> </A>
<B>כג</B> וְעַל קִרְיָתַיִם וְעַל-בֵּית גָּמוּל, וְעַל-בֵּית מְעוֹן. 
<A NAME="24"> </A>
<B>כד</B> וְעַל-קְרִיּוֹת, וְעַל-בָּצְרָה; וְעַל, כָּל-עָרֵי אֶרֶץ מוֹאָב--הָרְחֹקוֹת, וְהַקְּרֹבוֹת. 
<A NAME="25"> </A>
<B>כה</B> נִגְדְּעָה קֶרֶן מוֹאָב, וּזְרֹעוֹ נִשְׁבָּרָה--נְאֻם, יְהוָה. 
<A NAME="26"> </A>
<B>כו</B> הַשְׁכִּירֻהוּ, כִּי עַל-יְהוָה הִגְדִּיל; וְסָפַק מוֹאָב בְּקִיאוֹ, וְהָיָה לִשְׂחֹק גַּם-הוּא. 
<A NAME="27"> </A>
<B>כז</B> וְאִם לוֹא הַשְּׂחֹק, הָיָה לְךָ יִשְׂרָאֵל, אִם-בְּגַנָּבִים, נמצאה (נִמְצָא):  כִּי-מִדֵּי דְבָרֶיךָ בּוֹ, תִּתְנוֹדָד. 
<A NAME="28"> </A>
<B>כח</B> עִזְבוּ עָרִים וְשִׁכְנוּ בַּסֶּלַע, יֹשְׁבֵי מוֹאָב; וִהְיוּ כְיוֹנָה, תְּקַנֵּן בְּעֶבְרֵי פִי-פָחַת. 
<A NAME="29"> </A>
<B>כט</B> שָׁמַעְנוּ גְאוֹן-מוֹאָב, גֵּאֶה מְאֹד:  גָּבְהוֹ וּגְאוֹנוֹ וְגַאֲוָתוֹ, וְרֻם לִבּוֹ. 
<A NAME="30"> </A>
<B>ל</B> אֲנִי יָדַעְתִּי נְאֻם-יְהוָה, עֶבְרָתוֹ וְלֹא-כֵן; בַּדָּיו, לֹא-כֵן עָשׂוּ. 
<A NAME="31"> </A>
<B>לא</B> עַל-כֵּן עַל-מוֹאָב אֲיֵלִיל, וּלְמוֹאָב כֻּלֹּה אֶזְעָק:  אֶל-אַנְשֵׁי קִיר-חֶרֶשׂ, יֶהְגֶּה. 
<A NAME="32"> </A>
<B>לב</B> מִבְּכִי יַעְזֵר אֶבְכֶּה-לָּךְ, הַגֶּפֶן שִׂבְמָה, נְטִישֹׁתַיִךְ עָבְרוּ יָם, עַד יָם יַעְזֵר נָגָעוּ--עַל-קֵיצֵךְ וְעַל-בְּצִירֵךְ, שֹׁדֵד נָפָל. 
<A NAME="33"> </A>
<B>לג</B> וְנֶאֶסְפָה שִׂמְחָה וָגִיל מִכַּרְמֶל, וּמֵאֶרֶץ מוֹאָב; וְיַיִן, מִיקָבִים הִשְׁבַּתִּי--לֹא-יִדְרֹךְ הֵידָד, הֵידָד לֹא הֵידָד. 
<A NAME="34"> </A>
<B>לד</B> מִזַּעֲקַת חֶשְׁבּוֹן עַד-אֶלְעָלֵה, עַד-יַהַץ נָתְנוּ קוֹלָם--מִצֹּעַר עַד-חֹרֹנַיִם, עֶגְלַת שְׁלִשִׁיָּה:  כִּי גַּם-מֵי נִמְרִים, לִמְשַׁמּוֹת יִהְיוּ. 
<A NAME="35"> </A>
<B>לה</B> וְהִשְׁבַּתִּי לְמוֹאָב, נְאֻם-יְהוָה, מַעֲלֶה בָמָה, וּמַקְטִיר לֵאלֹהָיו. 
<A NAME="36"> </A>
<B>לו</B> עַל-כֵּן לִבִּי לְמוֹאָב, כַּחֲלִלִים יֶהֱמֶה, וְלִבִּי אֶל-אַנְשֵׁי קִיר-חֶרֶשׂ, כַּחֲלִילִים יֶהֱמֶה; עַל-כֵּן יִתְרַת עָשָׂה, אָבָדוּ. 
<A NAME="37"> </A>
<B>לז</B> כִּי כָל-רֹאשׁ קָרְחָה, וְכָל-זָקָן גְּרֻעָה; עַל כָּל-יָדַיִם גְּדֻדֹת, וְעַל-מָתְנַיִם שָׂק. 
<A NAME="38"> </A>
<B>לח</B> עַל כָּל-גַּגּוֹת מוֹאָב וּבִרְחֹבֹתֶיהָ, כֻּלֹּה מִסְפֵּד:  כִּי-שָׁבַרְתִּי אֶת-מוֹאָב, כִּכְלִי אֵין-חֵפֶץ בּוֹ--נְאֻם-יְהוָה. 
<A NAME="39"> </A>
<B>לט</B> אֵיךְ חַתָּה הֵילִילוּ, אֵיךְ הִפְנָה-עֹרֶף מוֹאָב בּוֹשׁ; וְהָיָה מוֹאָב לִשְׂחֹק וְלִמְחִתָּה, לְכָל-סְבִיבָיו.  {ס} 
<A NAME="40"> </A>
<B>מ</B> כִּי-כֹה אָמַר יְהוָה, הִנֵּה כַנֶּשֶׁר יִדְאֶה; וּפָרַשׂ כְּנָפָיו, אֶל-מוֹאָב. 
<A NAME="41"> </A>
<B>מא</B> נִלְכְּדָה, הַקְּרִיּוֹת, וְהַמְּצָדוֹת, נִתְפָּשָׂה; וְהָיָה לֵב גִּבּוֹרֵי מוֹאָב, בַּיּוֹם הַהוּא, כְּלֵב, אִשָּׁה מְצֵרָה. 
<A NAME="42"> </A>
<B>מב</B> וְנִשְׁמַד מוֹאָב, מֵעָם:  כִּי עַל-יְהוָה, הִגְדִּיל. 
<A NAME="43"> </A>
<B>מג</B> פַּחַד וָפַחַת, וָפָח--עָלֶיךָ יוֹשֵׁב מוֹאָב, נְאֻם-יְהוָה. 
<A NAME="44"> </A>
<B>מד</B> הניס (הַנָּס) מִפְּנֵי הַפַּחַד, יִפֹּל אֶל-הַפַּחַת, וְהָעֹלֶה מִן-הַפַּחַת, יִלָּכֵד בַּפָּח:  כִּי-אָבִיא אֵלֶיהָ אֶל-מוֹאָב שְׁנַת פְּקֻדָּתָם, נְאֻם-יְהוָה. 
<A NAME="45"> </A>
<B>מה</B> בְּצֵל חֶשְׁבּוֹן עָמְדוּ, מִכֹּחַ נָסִים:  כִּי-אֵשׁ יָצָא מֵחֶשְׁבּוֹן, וְלֶהָבָה מִבֵּין סִיחוֹן, וַתֹּאכַל פְּאַת מוֹאָב, וְקָדְקֹד בְּנֵי שָׁאוֹן. 
<A NAME="46"> </A>
<B>מו</B> אוֹי-לְךָ מוֹאָב, אָבַד עַם-כְּמוֹשׁ:  כִּי-לֻקְּחוּ בָנֶיךָ בַּשֶּׁבִי, וּבְנֹתֶיךָ בַּשִּׁבְיָה. 
<A NAME="47"> </A>
<B>מז</B> וְשַׁבְתִּי שְׁבוּת-מוֹאָב בְּאַחֲרִית הַיָּמִים, נְאֻם-יְהוָה; עַד-הֵנָּה, מִשְׁפַּט מוֹאָב.  {ס}</P>

<HR>
<P CLASS=s>
<A HREF="t0.htm">תנ"ך</A> -
ירמיהו - <A HREF="t11.htm">הכול</A><BR>פרק
<A HREF="t1101.htm">א</A>
<A HREF="t1102.htm">ב</A>
<A HREF="t1103.htm">ג</A>
<A HREF="t1104.htm">ד</A>
<A HREF="t1105.htm">ה</A>
<A HREF="t1106.htm">ו</A>
<A HREF="t1107.htm">ז</A>
<A HREF="t1108.htm">ח</A>
<A HREF="t1109.htm">ט</A>
<A HREF="t1110.htm">י</A>
<A HREF="t1111.htm">יא</A>
<A HREF="t1112.htm">יב</A>
<A HREF="t1113.htm">יג</A>
<A HREF="t1114.htm">יד</A>
<A HREF="t1115.htm">טו</A>
<A HREF="t1116.htm">טז</A>
<A HREF="t1117.htm">יז</A>
<A HREF="t1118.htm">יח</A>
<A HREF="t1119.htm">יט</A>
<A HREF="t1120.htm">כ</A>
<A HREF="t1121.htm">כא</A>
<A HREF="t1122.htm">כב</A>
<A HREF="t1123.htm">כג</A>
<A HREF="t1124.htm">כד</A>
<A HREF="t1125.htm">כה</A>
<A HREF="t1126.htm">כו</A>
<A HREF="t1127.htm">כז</A>
<A HREF="t1128.htm">כח</A>
<A HREF="t1129.htm">כט</A>
<A HREF="t1130.htm">ל</A>
<A HREF="t1131.htm">לא</A>
<A HREF="t1132.htm">לב</A>
<A HREF="t1133.htm">לג</A>
<A HREF="t1134.htm">לד</A>
<A HREF="t1135.htm">לה</A>
<A HREF="t1136.htm">לו</A>
<A HREF="t1137.htm">לז</A>
<A HREF="t1138.htm">לח</A>
<A HREF="t1139.htm">לט</A>
<A HREF="t1140.htm">מ</A>
<A HREF="t1141.htm">מא</A>
<A HREF="t1142.htm">מב</A>
<A HREF="t1143.htm">מג</A>
<A HREF="t1144.htm">מד</A>
<A HREF="t1145.htm">מה</A>
<A HREF="t1146.htm">מו</A>
<A HREF="t1147.htm">מז</A>
מח
<A HREF="t1149.htm">מט</A>
<A HREF="t1150.htm">נ</A>
<A HREF="t1151.htm">נא</A>
<A HREF="t1152.htm">נב</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t1148')</SCRIPT></P>
</BODY></HTML>
